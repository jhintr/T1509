[^11]大智度論釋[^12]校量舍利品第三十[^13]七(卷五十九)

[^11]: （大智…九）十八字【大】，大智度經論卷第五十九釋第三十六品【聖】，摩訶般若波羅蜜經舍利校量品第三十六【石】
[^12]: 校量【大】，〔－〕【宋】【元】【明】【宮】
[^13]: 七【大】，七品【宮】

聖者龍樹造

後秦龜茲國三藏鳩摩羅什譯

[^14]【經】

[^14]: 【經】【大】*，〔－〕【宋】【宮】【聖】*

佛告釋提桓因言：「憍尸迦！若滿閻浮提佛舍利作一分，復有人書般若波羅蜜經卷作一分，二分[^15]之中，汝取何[^16]所？」

[^15]: 之【大】，〔－〕【宮】
[^16]: 所【大】，等【石】

釋提桓因白佛言：「世尊！若滿閻浮提佛舍利作一分，般若波羅蜜經卷作一分，二分之中，我寧取般若波羅蜜經卷。何以故？世尊！我於佛舍利非不恭敬，非不尊[^17]重；以舍利從般若波羅蜜中生、般若波羅蜜[^18]薰修故，是舍利得供養、恭敬、尊重、讚歎。」

[^17]: 重【大】，重世尊【聖】【石】
[^18]: 薰修【大】，脩薰【聖】

爾時，舍利弗問釋提桓因：「憍尸迦！是般若波羅蜜，不可取，無色、無形、無對，一相，所謂無相，汝云何欲取？何以故？是般若波羅蜜，不為取故出，不為捨故出，不為增[^19]減、聚散、損益、垢淨故出。是般若波羅蜜，不與諸佛法，不捨凡人法；不與辟支佛法、阿羅漢法、學法，不捨凡人法；不與無為性，不捨有為性；不與內空乃至無法有法[^20]空，不與四念處乃至一切種智，不捨凡人法。」

[^19]: 減【大】，咸【聖】
[^20]: 空【大】，〔－〕【聖】

釋提桓因語舍利弗：「如是！如是！舍利弗！若有人知是般若波羅蜜不與諸佛法、不捨凡[^21]人法，乃至不與一切種智、不捨凡人法；是菩薩摩訶薩[^22]能行般若波羅蜜，能修般若波羅蜜。何以故？般若波羅蜜不行二[^23]法故，不二法相是般若波羅蜜，不二法相是禪波羅蜜乃至檀波羅蜜。」

[^21]: 人【大】，夫【石】
[^22]: 能行【大】，行相【聖】
[^23]: 法【大】*，法相【元】【明】*【石】

爾時，佛讚釋提桓因言：「善哉！善哉！憍尸迦！如汝所說，般若波羅蜜不行二[^*23-1]法故，[^24]不二法相是般若波羅蜜，不二法相是禪波羅蜜乃至檀波羅蜜。憍尸迦！若人欲得法性二相者，是人為欲[^25]得般若波羅蜜二相。何以故？憍尸迦！法性、般若波羅蜜，無二無別。乃至檀波羅蜜亦如是。若人欲得實際、不可思議性二相者，是人為欲得般若波羅蜜二相。何以故？般若波羅蜜、不可思議性，無二無別。」

[^*23-1]: 法【大】*，法相【元】【明】*【石】
[^24]: 不【大】，不行【石】
[^25]: 得【大】，〔－〕【聖】

釋提桓因白佛言：「世尊！一切世間[^26]人及諸天、阿修羅，應禮拜、供養般若波羅蜜！何以故？諸菩薩摩訶薩，般若波羅蜜中學，得阿耨多羅三藐三菩提。世尊！我常在善法堂上坐，我若不在坐時，諸天子來供養我故，為我坐處作禮，遶竟還去。諸天子作是念：『釋提桓因在是處坐，為諸三十[^27]三天說法故。』如是，世尊！在所處書[^28]是般若波羅蜜經卷，受持、[^29]讀、誦、為他演說；是處，十方世界中，諸天、龍、夜叉、揵闥婆、阿修羅、迦樓羅、緊那羅、摩睺羅伽皆來禮拜般若波羅蜜，供養已去。何以故？是般若波羅蜜中生諸佛及[^30]一切眾生樂具故，諸佛舍利亦是一切種智住處因緣。以是故，世尊！二分中，我取般若波羅蜜。

[^26]: 人及諸天【大】，及諸天人【聖】
[^27]: 三【大】，〔－〕【聖】
[^28]: 是【大】，〔－〕【聖】
[^29]: 讀誦【大】，誦讀【宋】【元】【明】【宮】
[^30]: 一【大】，生一【聖】【石】

「復次，世尊！我若受持、讀、誦般若波羅蜜，[^31]心深入法中，我是時不見怖畏相。何以故？世尊！是般若波羅蜜無相無貌、無言無說。世尊！無相無貌、無言無說，是般若波羅蜜，乃至是一切種智。世尊！般若波羅蜜若當有相、非無相者，諸佛不應知一[^32]切法無相[^33]無貌、無言無說，得阿耨多羅三藐三菩提，為弟子說諸法無相無貌、無言無說。世尊！[^1]用般若波羅蜜實是無相無貌、無言無說故，諸佛知一切諸法無相無貌、無言無說，得阿耨多羅三藐三菩提；為弟子[^2]說諸法亦無相無貌、無言無說。[^3]以是故，世尊！是般若波羅蜜，一切世間諸天、人、阿修羅應[^4]供養、恭敬、尊重、讚歎，華香、[^5]瓔珞乃至幡蓋。

[^31]: 心深【大】，深心【宋】【元】【明】【宮】【聖】【石】
[^32]: 切【大】，一【聖】
[^33]: 無貌【大】，〔－〕【聖】
[^1]: 用【大】，以【元】【明】
[^2]: 說【大】，〔－〕【聖】
[^3]: 以【大】，〔－〕【石】
[^4]: 供養恭敬【大】，恭敬供養【石】
[^5]: 瓔珞【大】下同，纓絡【明】下同

「復次，世尊！若有人受持般若波羅蜜，親近、讀、誦、說、正憶念及書[^6]寫、供養華香乃至幡蓋，是人不墮地獄、畜生、餓鬼道中，不墮聲聞、辟支佛地；乃至得阿耨多羅三藐三菩提，常見諸佛；從一佛[^7]界至一佛[^*7-1]界，供養諸佛，恭敬、尊重、讚歎，華香乃至幡蓋。

[^6]: 寫【大】，〔－〕【宋】【元】【明】【宮】【聖】
[^7]: 界【大】*，國【石】*
[^*7-1]: 界【大】*，國【石】*

「復次，世尊！滿三千大千世界佛舍利作一分，書般若波羅蜜經卷作一分，是二[^8]分中，我[^9]故取般若波羅蜜。何以故？世尊！是般若波羅蜜中生諸佛舍利；以是故，舍利得供養、恭敬、尊重、讚歎。是善男子、善女人供養、恭敬舍利故，受天上、人中福樂，常不墮三惡道；如所願，漸以三乘法入涅槃。是故，世尊！若有見現在佛、若見般若波羅蜜經卷，等無異。何以故？世尊！是般若波羅蜜與佛無二無別故。」

[^8]: 分【大】，分之【石】
[^9]: 故【大】，〔－〕【宋】【元】【明】【宮】

[^10]【論】

[^10]: 【論】【大】*，〔－〕【宋】【宮】【聖】*

問曰：

上以起七寶塔[^11]校供養般若波羅蜜，義[^12]已具足，今佛何以以舍利、經卷對校？

[^11]: 校【大】，對校【宋】【元】【明】【宮】
[^12]: 已【大】，以【宮】

答曰：

先明七寶塔是舍利住處，今但明舍利以對經卷。舍利雖不及般若，而滿閻浮提；般若妙故，但明經卷。

復次，出家人多貪智慧，智慧是解脫因緣故；在家人多貪福德，[^13]福德是樂因緣故。出家人多貪意識所知物，在家人多貪五識所知物。釋提桓因已證福樂果報最大，於在家人中最為尊勝；以是故，佛問釋提桓因。

[^13]: 福【大】，是福【聖】

釋提桓因言：「我於二分中，取般若波羅蜜經卷。」

此中自說因緣：「世尊！我不敢輕慢、不恭敬舍利，我知供養芥子許舍利，功德無量無邊，乃至得佛功德不盡，何況滿閻浮提！世尊！菩薩受身便有舍利，人所不貴；得成佛時，舍利以般若熏修故，人所恭敬、尊重、供養。是故二分中，我取勝者。」

問曰：

舍利弗知釋提桓因以世諦故言取般若波羅蜜，何以故難？

答曰：

釋提桓因在家中，為煩惱所縛、五欲所覆，而能說般若波羅蜜，是事希有！以是故，舍利弗質問，欲令釋提桓因更問佛深義，故難。

釋提桓因順舍利弗意，答[^14]言：「如是！」

[^14]: 言【大】，曰【石】

釋提桓因意：於一切法中無二相，不以舍利為小、不以般若波羅蜜為大。般若波羅蜜，無二、無分別相；為利益新發意菩薩故，[^15]致以世諦如是[^16]說：「般若波羅蜜，能令眾生心無二無分別；以是利益故，我取般若。」

[^15]: 致【大】，〔－〕【聖】【石】
[^16]: 說般若波羅蜜【大】，利益故我取【宋】【宮】

是時，佛讚釋提桓因：「善哉！善哉！」以能分別諸法，亦能善說般若相故，所謂無二相，是故讚歎。

佛此中自說譬喻：「若人欲分別法性、實際等作二分，是人為欲分別般若波羅蜜作二分。」

帝釋自說般若，[^17]又聞佛重說，其心清淨，深信歡喜，言一切世間所應禮敬。

[^17]: 又【大】，人【聖】

帝釋此中自說因緣：「一切菩薩學是般若，得阿耨多羅三藐三菩提。」

又此中以己身為喻，己身喻佛，般若經卷喻坐處。

有人言：己身喻般若，[^18]坐處喻舍利。

[^18]: 坐處喻舍利【大】，舍利喻坐處【石】

「是故二分中，我取[^19]般若。」

[^19]: 般若【大】*，般若波羅蜜【石】*

「復次，世尊！我若受持般若，讀、誦，是時乃至不見怖畏相，何況實怖畏！所以者何？一切諸法無相、無言無說故。般若波羅蜜，能令人得是無相法，故無[^20]所畏。」

[^20]: 所【大】，〔－〕【聖】

受持供養[^*19-1]般若者，不墮三惡趣及二乘道，世世不離諸佛，常供養十方諸佛。是故般若波羅蜜，一切世間所應供養。

[^*19-1]: 般若【大】*，般若波羅蜜【石】*

復次，佛開[^21]其初，以舍利滿閻浮提。帝釋既悟二事勝負，為一切眾生故，廣增至三千大千世界；此中自說因緣：「見般若波羅蜜，與見[^22]佛無異。」[^23]

[^21]: 其【大】，具【聖】
[^22]: 佛【大】，佛等【元】【明】【石】
[^23]: 卷第六十終【石】，次行石山本有大智度經論卷六十之八字

[^24]【經】

[^24]: 【經】【大】*，〔－〕【宋】【宮】【聖】*，卷第六十一首【石】，前行石山本有摩訶般若波羅蜜經舍利校量品之餘六十一之十八字

「復次，世尊！如佛住三事示現，說十二部經：修多羅、祇夜乃至優[^25]婆提舍；復有善男子、善女人受持、誦、說是般若波羅蜜，等無異。何以故？世尊！是[^26]般若波羅蜜中，生三事示現及十二部經：修多羅乃至優波提舍[^27]故。

[^25]: 婆【大】，波【宋】【元】【明】【宮】
[^26]: 般【大】，波【石】
[^27]: 故【大】，〔－〕【聖】

「復次，世尊！十方諸佛住三事示現，說十二部經：脩多羅乃至優波提舍；復有人[^28]受般若波羅蜜，為他人說，等無異。何以故？般若波羅蜜中生諸佛，亦生十二部經：修多羅乃至[^29]優波提舍。

[^28]: 受【大】，愛【宮】
[^29]: 優【大】，憂【石】

「復次，世尊！若有供養十方如恒河沙等世界中諸佛，恭敬、尊重、讚歎，華香乃至幡[^30]蓋；復有人書般若波羅蜜經卷，恭敬、尊重、讚歎，華香乃至幡蓋，其福正等。何以故？十方諸佛皆從般若波羅蜜中生。

[^30]: 蓋【大】，〔－〕【聖】

「復次，世尊！善男子、善女人聞是般若波羅蜜，受持、讀、誦、正憶念，亦為他人說，是人不墮地獄道、畜生、餓鬼道，亦不墮聲聞、辟支佛[^31]地。何以故？當知是善男子、善女人正住阿鞞跋致地中故。是般若波羅蜜遠離一切苦惱、[^32]衰病。

[^31]: 地【大】，道【石】
[^32]: 衰【大】，寒【聖】

「復次，世尊！若有善男子、善女人書是般若波羅蜜經卷，受持、親近、供養、恭敬、尊重、讚歎，是人離諸恐怖。世尊！譬如[^1]負債人親近國王，供給[^2]左右，[^3]債主反更供養、恭敬[^4]是人，是人不復[^5]畏怖。何以故？世尊！此人依近[^6]國王，憑恃有力故。如是，世尊！諸佛舍利，[^7]是般若波羅蜜[^8]薰修故，得供養、恭敬。世尊！當知般若波羅蜜如王，舍利如[^*1-1]負債人；負債人依王故得供養，舍利亦依般若波羅蜜修薰故得供養。世尊！當知諸佛一切種智亦[^9]從般若波羅蜜修薰故得成就。以是故，世尊！二[^10]分中，我取般若波羅蜜。何以故？世尊！般若波羅蜜中生諸佛舍利、三十二相；般若波羅蜜中，亦生佛十力、四無[^11]所畏、四無礙智、十八不共法、大慈大悲。世尊！般若波羅蜜中生五波羅蜜，[^12]使得波羅蜜名字；般若波羅蜜中生[^13]諸佛一切種智。

[^1]: 負債【大】*，員責【聖】*
[^2]: 左【大】，在【聖】
[^3]: 債【大】，責【聖】
[^4]: 是人【大】，〔－〕【聖】
[^5]: 畏怖【大】，怖畏【宋】【元】【明】【宮】
[^6]: 國【大】，於【宋】【元】【明】【宮】【聖】【石】
[^7]: 是【大】，〔－〕【宋】【元】【明】【宮】【聖】【石】
[^8]: 薰修【大】，修薰【聖】【石】
[^*1-1]: 負債【大】*，員責【聖】*
[^9]: 從【大】，以【宋】【元】【明】【宮】【聖】
[^10]: 分【大】，分之【宋】【元】【明】【宮】【石】
[^11]: 所畏【大】，畏所【宮】
[^12]: 使【大】，便【元】【明】
[^13]: 諸【大】，者【聖】

「復次，世尊！所在三千大千世界中，若有受持、供養、恭敬、尊重、讚歎般若波羅蜜，是處，若人、若非人不能得其便，是人漸漸得入涅槃。世尊！般若波羅蜜為大利益如是，於三千大千世界中能作佛事！世尊！[^14]所在處，有般若波羅蜜，則為有佛。世尊！譬如無價摩尼寶，在所住處，非人不得其便。若男子、[^15]若女人有[^16]熱病，以是[^17]珠著身上，熱病即時除[^18]差；若有風病、若有冷病、若有雜熱風冷病，以珠著身上，皆悉除愈。若闇中，是寶能令明。熱時能令涼，寒時能令溫；珠所住處，其地不寒、不熱，時節和適。其處亦無諸餘毒[^19]螫；若[^20]男子、[^21]女人，為毒蛇所螫，以珠示之，毒即除滅。

[^14]: 所在【大】，在所住【宋】【元】【明】【宮】
[^15]: 若【大】*，〔－〕【石】*
[^16]: 熱【大】，勢【聖】
[^17]: 珠【大】，殊【聖】
[^18]: 差【大】，〔－〕【聖】【石】
[^19]: 螫【大】，笛【聖】
[^20]: 男【大】，善男【石】
[^21]: 女【大】，善女【石】

「復次，世尊！若男子、女人眼痛、膚[^22]曀、盲瞽，以珠示之，即時除愈。若有癩[^23]瘡惡腫，以珠著其身上，病即除愈。

[^22]: 曀【大】，𭿐【元】【明】，𮋅【石】
[^23]: 瘡【大】*，創【石】*

「復次，世尊！是摩尼寶所在水中，水隨作一色：若以青物[^24]裹著水中，水色[^25]即為青；若黃、赤、白、紅、縹物[^*24-1]裹著水中，水隨作黃、赤、白、紅、縹色。如是等種種色物[^*24-2]裹著[^26]水中，水隨作種種色。世尊！若水濁，以珠[^27]著中，水即為[^28]清，是珠其德如是！」

[^24]: 裹【大】*，裏【聖】【石】*
[^25]: 即【大】，則【宋】【元】【明】【宮】
[^*24-1]: 裹【大】*，裏【聖】【石】*
[^*24-2]: 裹【大】*，裏【聖】【石】*
[^26]: 水【大】，〔－〕【聖】
[^27]: 著【大】，著水【宋】【元】【明】【宮】
[^28]: 清【大】，清淨【聖】

爾時，阿難問釋提桓因言：「憍尸迦！是摩尼寶，為是天上寶？為是閻浮提寶？」

釋提桓因語阿[^29]難：「是天上寶。閻浮提人亦有是寶，但功德相少不具足；天上寶清淨輕妙，不可以譬喻為比。

[^29]: 難【大】，難言【元】【明】

「復次，世尊！是摩尼寶，若著篋中，舉珠出，其功德[^30]薰篋故，人皆愛敬。如是，世尊！在所[^31]住處，有書般若波羅蜜經卷，是處則無眾惱之患，亦如[^32]摩尼寶所著處，則無眾難。世尊！佛般[^33]泥洹後，舍利得供養，皆般若波羅蜜力；禪波羅蜜乃至檀波羅蜜，內空乃至無法有法空，四念處乃至十八不共法，一切智，法相、法住、法位、法性、實際、不可思議性，一切種智，是諸功德力。善男子、善女人作是念：『是佛舍利，一切智、一切種智、大慈大悲、斷一切結使及習、常捨行、不錯謬法等諸佛功德住處。』以是故，舍利得供養。世尊！舍利是諸功德寶波羅蜜[^34]住處、不垢不[^35]淨波羅蜜住處，不生不滅波羅蜜、不入不出波羅蜜、不增不損波羅蜜、不來不去不住波羅蜜，是佛舍利是諸法相波羅蜜住處；以是諸法相波羅蜜薰修故，舍利得供養。

[^30]: 薰【大】，著【宋】【宮】
[^31]: 住【大】，〔－〕【聖】【石】
[^32]: 摩尼寶【大】，摩尼珠寶【聖】，摩尼寶珠【石】
[^33]: 泥洹【大】，涅槃【石】
[^34]: 住【大】，供【宮】
[^35]: 淨【大】，淨故【聖】

「復次，世尊！置三千大千世界滿中舍利。如恒河沙等諸世界滿其中舍利作一分，有人書般若波羅蜜經卷作一分，二分之中，我取般若波羅[^36]蜜。何以故？是般若波羅蜜中，生諸佛舍利；是般若波羅蜜[^37]修薰故，舍利得供養。世尊！若有善男子、善女人供養舍利，恭敬、尊重、讚歎，其功德報不可得邊，受人中、天上福樂，所謂剎利大[^38]姓、婆羅門大姓、居士大家、四天王天處乃至他化自在天中受福樂；亦以是福德因緣故，當得盡苦。[^39]若[^40]受是般若波羅蜜，讀、誦、說、正憶念，是人能具足禪波羅蜜乃至能具足檀波羅蜜，能具足四念處乃[^41]至能具足十八不共法；過聲聞、辟支佛地，住菩薩[^42]位；住菩薩位已，得菩薩神通，從一佛[^*7-2]界至一佛[^*7-3]界；是菩薩為眾生故受身，隨其所應，成就眾生：若作轉輪聖王、若作剎利大姓、若作婆羅門大姓，成就眾生。以是故，世尊！我不為輕慢、不恭敬故不取舍利，以善男子、善女人供養般若波羅蜜則為供養舍利故。

[^36]: 蜜【大】*，〔－〕【石】*
[^37]: 修薰【大】，勳修【石】
[^38]: 姓【大】，姓中【宋】【元】【明】【宮】【聖】【石】
[^39]: 若【大】，〔－〕【聖】
[^40]: 受【大】*，受若受【聖】，受持【石】*
[^41]: 至【大】，〔－〕【石】
[^42]: 位住【大】，住位【聖】
[^*7-2]: 界【大】*，國【石】*
[^*7-3]: 界【大】*，國【石】*

「復次，世尊！有人欲見十方無量阿僧祇諸世界中現在[^43]諸佛法身、色身，是人應聞受持般若波羅蜜，讀、誦、正憶念、為他人廣說。如是善男子、善女人當見十方無量阿僧祇世界中諸佛法身、色身。是善男子、善女人行般若波羅蜜，亦應以法相修念佛三昧。復次，善男子、善女人欲見現在諸佛，應當[^*40-1]受是般若波羅蜜，乃至正憶念。」

[^43]: 諸【大】，〔－〕【宋】【元】【明】【宮】【聖】【石】
[^*40-1]: 受【大】*，受若受【聖】，受持【石】*

[^*10-1]【論】

[^*10-1]: 【論】【大】*，〔－〕【宋】【宮】【聖】*

復次，「佛住三事示現，說十二部經」者。

問曰：

一切[^44]說法人中，無與佛等者；佛說十二部經，則無不備具，云何善男子但受持讀誦般若，與佛等無異？

[^44]: 說法【大】，〔－〕【石】，法【宮】

答曰：

此中佛欲稱歎般若為大故。於十二部經中，般若為最勝。所以者何？說是般若波羅蜜，多有發菩薩心；說十二部經，雜發三乘意故。不以菩薩功德比佛無量身，此說法身。菩薩但說般若，勸導大乘；佛雜說，勸導三乘，故等無異。

復次，三事示現及十二部經根本者，所謂「般若波羅蜜」是。

供養十方如恒河沙等諸佛，若復有供養般若經卷，亦等無異。

此中[^1]佛說般若所以福[^2]德勝因緣，所謂般若能破一切苦惱、衰病、怖畏等。如負[^3]債人依王，王喻般若，負[^*3-1]債人喻舍利。舍利[^4]是先世業因緣所成，因緣中應償諸對；以般若波羅蜜[^5]薰修故，宿命因緣諸對及飢渴寒熱所不能得，而得諸天世人所見供養。如[^*1-2]負債人依王，反為[^*3-2]債主所敬。

[^1]: 佛【大】，〔－〕【聖】
[^2]: 德【大】，〔－〕【石】
[^3]: 債【大】*，責【石】*
[^*3-1]: 債【大】*，責【石】*
[^4]: 是【大】，〔－〕【聖】
[^5]: 薰【大】*，勳【石】*
[^*1-2]: 負債【大】*，員責【聖】*
[^*3-2]: 債【大】*，責【石】*

先說無諸衰病及怖畏，以明內；今說摩尼寶，人、非人不得其便，以明外。是人供養般若波羅蜜故，若今世、[^*15-1]若後世，若身衰心病，盡皆能除；諸善願事，隨意能與。

[^*15-1]: 若【大】*，〔－〕【石】*

得是般若波羅蜜大寶故，無諸怖畏、無所乏短；譬如無[^6]價寶珠，所願皆得。

[^6]: 價【大】，賈【石】

問曰：

摩尼寶珠，於頗梨、金、銀，車𤦲、馬瑙、琉璃、珊瑚、琥[^7]珀、金剛等中，是何等寶？

[^7]: 珀【大】，魄【聖】【石】

答曰：

有人言：此寶珠從龍王腦中出，人得此珠，毒不能害、入火不能燒，有如是等功德。

有人言：是帝釋所執金[^8]剛，用與阿修羅[^9]鬪時，碎落閻浮提。

[^8]: 剛【CB】，鋼【大】下同，剛【宋】【元】【明】【宮】【聖】【石】下同
[^9]: 鬪【大】，𨷂【聖】

有人言：諸過去久遠佛舍利，法既滅盡，舍利變成此珠，以益眾生。

有人言：眾生福德因緣故，自然有此珠。譬如罪因緣故，地獄中自然有治罪之器。

此寶[^10]珠名如意，無有定色，清[^11]徹輕妙，四天下物，皆悉照現。如意珠義，如先說。是寶常能出一切寶物，衣服、飲食，隨意所欲，盡能與之；亦能除諸衰惱病苦等。

[^10]: 珠【大】，〔－〕【宋】【元】【明】【宮】【聖】
[^11]: 徹【大】，澈【元】【明】

是寶珠有二種：有天上如意寶，有人間如意寶。諸天福德厚故，珠德具足；[^12]人福德薄故，珠德不具足。

[^12]: 人【大】，〔－〕【聖】

是珠所著房舍、函篋之中，其處亦有威德。

「般若波羅蜜亦如是」者。

如如意寶珠能與在家人今世富樂，隨意所欲；般若波羅蜜能與出家求道人三乘解脫樂，隨意所願。

如意寶珠在所著處，非人不得其便；般若波羅蜜亦如是，行者心與相應，惡邪羅剎不能入其心中[^13]沮壞道意、奪智慧命。復次，般若[^14]波羅蜜所[^15]在處，魔、若魔民、地神、夜叉、諸惡鬼等不能得便。

[^13]: 沮【大】，但【聖】【石】
[^14]: 波羅蜜【大】，〔－〕【宋】【元】【明】【宮】【聖】
[^15]: 在處【大】，在在處處【石】

如[^16]寶珠能除四百[^17]四病，根本四[^18]病：風、熱、[^19]冷、雜；般若波羅蜜亦能除八萬四千病，根本四病：貪、瞋、癡、等分。婬欲病分二萬一千，瞋恚病分二萬一千，愚癡病分二萬一千，等分病分二萬一千。以不淨觀除貪欲，以慈悲[^20]心除瞋恚，以觀因緣除愚癡，[^21]總上三藥或不淨、或慈悲、或觀因緣除等分病。

[^16]: 寶【大】，意【宋】【元】【明】
[^17]: 四【大】，〔－〕【宮】
[^18]: 病【大】，病者【元】【明】【聖】
[^19]: 冷【大】*，洽【聖】*
[^20]: 心【大】，分【宮】
[^21]: 總上【大】，上總【聖】

如寶珠能除黑闇；般若亦如是，能除三界黑闇。

如寶珠能除熱；般若亦如是，能除婬欲、瞋恚熱。

如寶珠能除冷；般若亦如是，能除無明、不信、不恭敬、懈怠等[^*19-1]冷心。

[^*19-1]: 冷【大】*，洽【聖】*

日月皆諸寶所成，日能作熱，月能作[^*19-2]冷，雖俱利益眾生，以不能兼故，不名為如意。

[^*19-2]: 冷【大】*，洽【聖】*

寶珠所在處，毒蛇等諸惡蟲所不能害；般若亦如是，貪欲等毒所不能病。

若有人毒蛇所螫，持寶珠示之，即時除愈；有人為貪欲等毒蛇所螫，得般若波羅蜜，[^22]貪[^23]恚毒即[^24]除，如難陀、[^25]鴦群梨摩羅等。

[^22]: 貪【大】，寶【聖】
[^23]: 恚【大】，毒【宮】
[^24]: 除【大】，滅【石】
[^25]: 鴦【大】，駚【石】，烏【聖】

有人眼痛盲瞽，以寶珠示之，即時除愈；般若波羅蜜亦如是，有人以無明、疑悔、顛倒邪見等破慧[^26]眼，得般若即時明了。

[^26]: 眼【大】，明【聖】

如人癩[^*23-1]瘡癰腫，以[^27]寶珠示之，即時除愈；般若亦如是，五[^28]逆癩罪等，得般若即時消滅。

[^*23-1]: 瘡【大】*，創【石】*
[^27]: 寶珠【大】，珠寶【聖】
[^28]: 逆【大】，羊【聖】

如以種種色裹寶珠，著水中隨作一色；般若亦如是，行者得般若力故，心則柔[^29]軟，無所著，隨信[^30]手五根等，亦隨順四禪、四無量心、背捨、勝[^31]處及一切入。復次，[^32]於須陀洹、斯陀含、阿那含、阿羅漢、辟支佛地，隨順遍學，無所[^33]違逆。第六縹色者，是虛空色。行者得般若觀諸法空，心亦隨順不著。如是等種種者，入一切諸法，皆隨順無礙。

[^29]: 軟【大】，濡【聖】【石】
[^30]: 手【大】，道【聖】，首【石】
[^31]: 處及【大】，及處【聖】
[^32]: 於【大】，作【聖】
[^33]: 違逆【大】，遶逆【聖】

如水渾濁，雜色不淨，以珠著中，皆清淨一色；般若亦如是，人有種種煩惱、邪見、戲論，[^34]擾心渾濁，得般若則清淨一色。

[^34]: 擾【大】，優【聖】

如如意珠有無量功德，般若功德亦如是。

今當別相說般若功德：是如意珠，但能除惡鬼，不能壞魔天；般若則能除二事。珠能治身病；般若能治身、心病。珠能治人、[^35]神所治病；般若能治一切天、龍、鬼神所不能治病。珠能治世世曾所治病；般若能治無始世界來未曾所治病。如是等[^36]種種[^37]差別。

[^35]: 神【大】，被【宋】【元】【明】【宮】
[^36]: 種種【大】，〔－〕【聖】【石】
[^37]: 差【大】，者【聖】

珠能照所住處夜闇；般若能照一切煩惱相應無明黑闇，及不共無[^38]明一切法中不了癡黑闇。

[^38]: 明【大】，明及【宋】【元】【明】【宮】【聖】

珠但能破所住處熱，不能破餘處熱；般若力，乃至無量世界劫盡大火，一吹能滅，何況一處熱！

珠但能除形[^39]質火、日之熱；般若能除三毒心熱。

[^39]: 質火【大】，筫大【聖】

珠能除風雨、寒雪；般若能除十方無量世界眾生不信、不恭敬、懈怠心等寒。

珠能却外毒螫，不能除四大毒蛇；般若能畢竟除此[^1]二種毒。

[^1]: 二【大】，三【聖】

珠不能治邪見毒；般若能除。

珠能治肉眼；般若能治慧眼。

珠能治近見眼；般若能治遠見眼。

珠能治肉眼，肉眼不作珠；般若能治慧眼，慧眼即作般若。

珠能治肉眼，後病復發；般若[^2]治慧眼，畢竟清淨。

[^2]: 治【大】，能治【石】

珠能治癩[^*23-2]瘡惡腫；般若能治身癩、心[^3]癩。

[^*23-2]: 瘡【大】*，創【石】*
[^3]: 癩【大】，賴【石】

問曰：

四種病中，攝一切病，何以[^4]故別說「眼痛」、「癩病」等？

[^4]: 故【大】，〔－〕【宋】【元】【明】【宮】【聖】

答曰：

眼是身中第一，所用最貴，是故別說。諸病中癩病最重，宿命罪因緣故難治，是故更說。

珠能令水隨所裹色；般若能隨順心數善法。

珠不能轉人心；般若能轉一切眾生心性所樂所欲。

珠能令所著處濁水清，非一切水；般若力能令六覺[^5]濁心即時清淨；又於諸龍王、鬼神王、人王等貪恚濁心，能令清淨。

[^5]: 濁【大】，濁水【石】

[^A1]珠能使所著凾篋、房舍有威德；般若力能度十方無量世界阿僧祇眾生，令有威德。

[^A1]: 珠【CB】【麗-CB】，殊【大】(cf. K14n0549_p1090c20)

珠功德[^6]力入函篋，[^7]凾篋不能與人隨意功德；舍利得般若[^*5-1]薰修故，有人供養，必還得般若而得成佛。

[^6]: 力【大】，〔－〕【聖】
[^7]: 凾篋【大】，〔－〕【宋】【元】【明】【宮】
[^*5-1]: 薰【大】*，勳【石】*

是[^8]凾篋，凡夫[^9]之人所貴；舍利，凡夫、聖人所貴。

[^8]: 凾【大】*，𭖛【聖】*
[^9]: 之【大】，〔－〕【聖】【石】

[^*8-1]凾篋，世間[^10]受樂人所貴；舍利，出世間、世間[^*10-1]受樂人所貴。

[^*8-1]: 凾【大】*，𭖛【聖】*
[^10]: 受【大】*，愛【石】*
[^*10-1]: 受【大】*，愛【石】*

般若是如意寶珠，凾篋是舍利；舍利中雖無[^11]般若，般[^12]若所[^*5-2]薰故得供養。

[^11]: 般【大】，般若【聖】
[^12]: 若【大】*，〔－〕【聖】*
[^*5-2]: 薰【大】*，勳【石】*

復次，[^13]諸聖法中，般若第一，無可譬喻；以世間人貴是寶珠故，以[^14]珠為喻。

[^13]: 諸聖【大】，聖諦【聖】
[^14]: 珠【大】*，殊【聖】*

人見如意寶[^*14-1]珠，所願皆得；若見[^*14-2]珠所住處，亦得少願。行者亦如是，得是般若波羅蜜義，即入佛道；若見般若所住舍利供養故，得今世、後世無量福[^15]樂，[^16]久必得道。

[^*14-1]: 珠【大】*，殊【聖】*
[^*14-2]: 珠【大】*，殊【聖】*
[^15]: 樂【大】，德【石】
[^16]: 久【大】，又【聖】

如是總相、別相，應當知。

問曰：

般若[^17]若有如是功德者，何以故說「舍利是五波羅蜜乃至一切種智所住處故得供養」？

[^17]: 若【大】，〔－〕【石】【聖】

答曰：

先已說：一切諸法，般若波羅蜜為首、[^18]為明[^19]導；譬如王來必有將從，但舉其[^20]主名，[^21]餘者已盡得。

[^18]: 為【大】，〔－〕【聖】
[^19]: 導【大】，道【聖】
[^20]: 主【大】，方【宮】
[^21]: 餘者已盡得【大】，自譬喻以後盡【宮】【聖】

讚般若波羅蜜，是義先已說。

[^*24-1]【經】

[^*24-1]: 【經】【大】*，〔－〕【宋】【宮】【聖】*，卷第六十一首【石】，前行石山本有摩訶般若波羅蜜經舍利校量品之餘六十一之十八字

「復次，世尊！有二種法相：有為諸法相，無為諸法相。云何[^22]名有為諸法相？所謂內空中智慧，乃至無法有法空中智慧，四念處中智慧，乃至八聖道分中智慧，佛十力、四無所畏、四無礙智、十八不共法中智慧，善法中不善法中、有漏法中無漏法中、世間法中出世間法中智慧，是名有為諸法法相。云何名無為諸法法相？若法無生[^23]無滅、無住無異、無垢無淨、無增無減諸法自性。云何名諸法自性？諸法無所有性，是諸法自性，是名無為諸法相。」

[^22]: 名【大】，〔－〕【宋】【元】【明】【宮】【聖】
[^23]: 無【大】，〔－〕【聖】

爾時，佛告釋提桓因：「如是！如是！憍尸迦！過去諸佛因是般若波羅蜜得阿耨多羅三藐三菩提，過去諸佛弟子，亦因般若波羅蜜得須陀洹道乃至阿羅漢、辟支佛道；未來、現在世十方無量阿僧祇諸佛[^24]因是般若波羅蜜得阿耨多羅三藐三菩提，未來、現在諸佛弟子亦[^25]因般若波羅蜜得須陀[^26]洹道乃至辟支佛道。何以故？般若波羅蜜中廣說三乘義，以無相法故，無生無滅法故，無垢無淨法故，無作無起、不入不出、不增不損、不取不捨法故。以[^27]俗法故，非以第一義。何以故？是般若波羅蜜，非此非彼、非高非下、非等非不等、非相非[^28]無相、非世間非出世間、非有漏非無漏、非有為非無為、非善非不善、非過去非未來非[^29]現在。何以故？憍尸迦！般若波羅蜜，不取聲聞、辟支佛法，亦不捨凡[^30]夫法。」

[^24]: 因【大】，亦因【石】
[^25]: 因【大】，因是【石】
[^26]: 洹【大】，桓【石】
[^27]: 俗【大】，信【聖】
[^28]: 無【大】，不【聖】
[^29]: 現【大】，見【宮】
[^30]: 夫【大】，人【聖】

釋提桓因白佛言：「世尊！菩薩摩訶薩行般若波羅蜜，知一切眾生心，[^31]亦不得眾生，乃至知者、見者亦不得。是菩薩不得色，不得受、想、行、識，不得眼乃至意，不得色乃至法，不得眼觸因緣生受乃至意觸因緣生受，不得四念處乃至十八不共法，不得阿耨多羅三藐三菩提，不得諸佛法，不得佛。何以故？般若波羅蜜，不為得法故出。何以故？般若波羅蜜，性無[^32]所有、不可得，所用法不可得，處亦不可得！」

[^31]: 亦不【大】，不亦【聖】
[^32]: 所有【大】，有所【聖】

佛告釋提桓因：「如是！如是！憍尸迦！如[^33]汝所說！菩薩摩訶薩長夜行般若波羅蜜，阿耨多羅三藐三菩提不可得，何況菩薩及菩薩法！」

[^33]: 汝【大】，法【宮】

爾時，釋提桓因白佛言：「世尊！菩薩摩訶薩但行般若波羅蜜，不行餘波羅蜜耶？」

佛告釋提桓因言：「憍尸迦！菩薩盡行六波羅蜜法，以無所得故。行檀波羅蜜，不得施者，不得受者，不得財物；行尸羅波羅蜜，不得戒，不得持戒人，不得破戒人；乃至行般若波羅蜜，不得智慧，不得智慧人，不得無智慧人。

「憍尸迦！菩薩摩訶薩行布施時，般若波羅蜜為作明導，能具足檀波羅蜜；菩薩摩訶薩行持戒時，般若波羅蜜為作明導，能具足尸羅波羅蜜；菩薩摩訶薩行忍辱時，般若波羅蜜為作明導，能具足羼提波羅蜜；菩薩摩訶薩行精進時，般若波羅蜜為作明導，能具足毘梨耶波羅蜜；菩薩摩訶薩行[^1]禪時，般若波羅蜜為作明導，能具足禪波羅蜜；菩薩摩訶薩觀諸法時，般若波羅蜜為作明導，能具足般若波羅蜜。一切法以無所得故，所謂色乃至一切種智。憍尸迦！譬如閻浮提諸樹，種種葉、種種華、種種果、種種色，其蔭無差別；諸波羅蜜入般若波羅蜜中，至薩婆[^2]若，無差別亦如是，以無所得故。」

[^1]: 禪【大】，禪波羅蜜【石】
[^2]: 若【大】，若亦【石】

釋提桓因白佛言：「世尊！般若波羅蜜，大功德成就！世尊！般若波羅蜜，一切功德成就！世尊！[^3]般若波羅蜜，無量功德成就！無邊[^4]功德成就！無等功德成就！世尊！若有善男子、善女人書是般若波羅蜜經卷，恭敬、供養、尊重、讚歎，華香乃至幡蓋，如般若波羅蜜所說正憶念；復有善男子、善女人書般若波羅蜜經卷與他人，其福何所為多？」

[^3]: 般【大】，是般【石】
[^4]: 功【大】，大功【宋】【元】【明】【宮】

佛告釋提桓因：「憍尸迦！我[^5]還問汝，隨汝意報我。若有善男子、善女人供養諸佛舍利，恭敬、尊重、讚歎，華香乃至幡蓋；若復有人分舍利如芥子許與他人，令供養、恭敬、尊重、讚歎，華香乃至幡蓋，其福何所為多？」

[^5]: 還問【大】，問還【聖】

釋提桓因白佛言：「世尊！如我從佛聞法中義，[^6]若有善男子、善女人自供養舍利，乃至[^7]幡蓋；若復有人分舍利如芥子許與他人令供養，其福[^8]甚多！世尊！佛見是福，利眾生故，[^9]入金[^A2]剛三昧中，[^10]碎金[^A3]剛身作末舍利。何以故？有人佛滅度後，供養佛舍利，乃至如芥子許，其福報無邊，乃至苦盡[^11]故。」

[^6]: 若【大】，〔－〕【宋】【元】【明】【宮】【聖】
[^7]: 幡【大】，䊩【聖】
[^8]: 甚【大】，〔－〕【宮】
[^9]: 入【大】，〔－〕【聖】
[^A2]: 剛【CB】，鋼【大】
[^10]: 碎【大】，磲【聖】
[^A3]: 剛【CB】，鋼【大】
[^11]: 故【大】，〔－〕【宋】【元】【明】【宮】【聖】

佛告釋提桓因：「如是！如是！憍尸迦！[^12]若善男子、善女人書般若波羅蜜經卷，供養、恭敬，華香乃至幡蓋；若復有人書般若波羅蜜經卷，與他人令學，是善男子、善女人其福甚多！

[^12]: 若【大】，若有【石】

「復次，憍尸迦！善男子、善女人如般若波羅蜜中義為他人[^13]說，開示、分別，令易解，是善男子、善女人勝於前善男子、善女人功德。所從聞般若波羅[^14]蜜，當視其人如佛，亦如高勝梵行人。何以故？當知般若波羅蜜即是佛；般若波羅[^*14-1]蜜不異佛，佛不異般若波羅[^*14-2]蜜。過去、未來、現在諸佛皆從般若波羅蜜中學，得阿耨多羅三藐三菩提；及高勝梵行人，高勝梵行人者，所謂阿鞞跋致菩薩摩訶薩，亦學[^15]是般若波羅蜜，當得阿耨多羅三藐三菩提；聲聞人[^16]亦學是般若波羅蜜，得阿羅漢道；求辟支佛道人[^*16-1]亦學是般若波羅蜜，得辟支佛道；菩薩[^17]亦學是般若波羅蜜，得入菩薩位。以是故，憍尸迦！善男子、善女人欲供養現在[^18]諸佛，恭敬、尊重、讚歎，華香乃至幡蓋，當供養般若波羅蜜！

[^13]: 說【大】，演說【石】
[^14]: 蜜【大】*，密【宮】*
[^*14-1]: 蜜【大】*，密【宮】*
[^*14-2]: 蜜【大】*，密【宮】*
[^15]: 是【大】，〔－〕【宋】【元】【明】【宮】【聖】【石】
[^16]: 亦【大】*，〔－〕【宋】【元】【明】【宮】【聖】*
[^*16-1]: 亦【大】*，〔－〕【宋】【元】【明】【宮】【聖】*
[^17]: 亦【大】，〔－〕【宮】【聖】
[^18]: 諸【大】，〔－〕【宋】【元】【明】【宮】【聖】

「我見是利益，[^19]初得阿耨多羅三藐三菩提時，作如是念：『誰有可供養、恭敬、尊重、讚歎、依止住者？』憍尸迦！我，一切世間中，若天、若魔、若梵、若沙門、婆羅門中，不見與我等[^20]者，何況有勝者！[^21]我自[^22]思念：『我所得法，自致[^23]作佛；我供養是法，恭敬、尊重、讚歎，當依止住，[^24]依是法。何等是法？所謂般若波羅蜜。』憍尸迦！我自供養是般若波羅[^25]蜜，恭敬、尊重、讚歎已，依止住；何況善男子、善女人欲得阿耨多羅三藐三菩提，而不供養般若波羅蜜，恭敬、尊重、讚歎，[^26]華香、瓔珞乃至幡蓋？何以故？般若波羅蜜中生諸菩薩摩訶薩，[^27]諸菩薩摩訶薩中生諸佛。以是故，憍尸迦！善男子、善女人若求佛道、若求辟支佛道、若求聲聞道，皆應供養般若波羅蜜，恭敬、尊重、讚歎，華香乃至幡蓋。」

[^19]: 初【大】，〔－〕【聖】
[^20]: 者【大】，〔－〕【宋】【元】【明】【宮】【聖】
[^21]: 我【大】，〔－〕【聖】
[^22]: 思【大】，思惟【元】【明】【石】
[^23]: 作【大】，於【聖】
[^24]: 依是法【大】，〔－〕【宮】【聖】
[^25]: 蜜【大】，蜜者【石】
[^26]: 華香【大】，香華【石】
[^27]: 諸【大】，〔－〕【宋】【元】【明】【宮】【聖】

[^*10-2]【論】

[^*10-2]: 【論】【大】*，〔－〕【宋】【宮】【聖】*

問曰：

何因緣[^28]故說是有為法、無為法相？

[^28]: 故【大】，〔－〕【聖】【石】

答曰：

帝釋讚歎般若波羅蜜攝一切法，此中欲說因緣。

有為法相，所謂十八空，三十七品乃至十八不共法；略說善、不善等，乃至世間、出世間，是[^29]名有為法相。何以故？是作相，先[^30]無今有、已有還無故。

[^29]: 名【大】，各【聖】
[^30]: 無【大】，〔－〕【聖】

與上相違，即是無為法相。

是二[^31]法，皆般若[^32]波羅蜜中攝。

[^31]: 法【大】，法相【元】【明】，相故【石】
[^32]: 波【大】，般若波【石】

有為善法是行處，無為法是依[^33]止處；餘無記、不善法，[^34]以捨離故不說。此是[^35]新發[^36]意菩薩所學。

[^33]: 止【大】，〔－〕【聖】【石】
[^34]: 以【大】，已【石】
[^35]: 新【大】，雜【石】
[^36]: 意菩薩【大】，心菩薩意【宋】【元】【明】【宮】

[^*12-1]若得般若波羅蜜方便力，應無生忍，則不[^37]愛行法、不憎捨法，不離有為法而有無為法，是故不依止涅槃。

[^*12-1]: 若【大】*，〔－〕【聖】*
[^37]: 愛【大】，受【聖】

是以經中說：「般若波羅蜜中，廣說三乘，用無相法故，無生無滅等。以世諦故作是說，非第一義諦。」

菩薩行是諸法實相，雖能觀一切眾生心，亦不得眾生；雖能行一切法，亦不得一切法。何以故？以得[^38]無所得般若波羅蜜故。

[^38]: 無【大】，以無【聖】

佛可其所歎：「菩薩常習是行，乃至阿耨多羅三藐三菩提不可得，何況餘法！」

帝釋意念：「若般若是究竟法者，行人但行般若波羅蜜，何用餘法？」

佛答：「菩薩行六波羅蜜，以般若波羅蜜用無所得法和合故，此即是行般若波羅蜜。」若但行般若，不行五法，則功德不具足，不美不妙。

譬如愚人不識飲食種具，聞[^39]鹽是眾味主，便純[^40]食[^*39-1]鹽，失味致患。行者亦如是，欲除著心故，但行般若，反墮邪見，不能[^1]增進善法；若與五波羅蜜和合，則功德具足，義味調適。雖眾行和合，般若為主。

[^39]: 鹽【大】*，醬【宋】【元】【明】【宮】【聖】【石】*
[^40]: 食【大】，飲【宋】【元】【明】【宮】【聖】
[^*39-1]: 鹽【大】*，醬【宋】【元】【明】【宮】【聖】【石】*
[^1]: 增【大】，憎【石】

若布施等諸法離般若波羅蜜，則有種種差別；至般若波羅蜜中，皆一[^2]相無有差別。譬如閻浮提阿那婆達多池，四大河流，一大河有五百小川歸之，俱入大海，則失其本名，[^3]合為一味，無有別異。又如樹木，枝葉華果，眾色別異，蔭則無別。

[^2]: 相【大】，切【宮】
[^3]: 合【大】，〔－〕【宋】【元】【明】【宮】

問曰：

蔭亦有差別，樹大則蔭大，枝葉華果大小種種異形，云何無[^4]差別？

[^4]: 差【大】，分【石】

答曰：

蔽光故影現，無光之處即名為蔭，蔭不以大小異形為義。

問曰：

行般若波羅蜜，受誦乃至正憶念，此事為難；書持般若經卷與他人為易，功德尚不應等，云何言勝？

答曰：

[^5]獨行[^6]讀、誦、正憶念雖難，或以我心，故功德小。以經卷與他者，有大悲心，作佛道因緣，無吾我故，功德為大。如佛問帝釋：「若人自供養舍利，復有人以舍利與他令供養，其福何所為多？」答曰：「與他人令供養得福多。」以無吾我、慈[^7]悲心與故。

[^5]: 獨【大】，偈【聖】
[^6]: 讀誦【大】，誦讀【宋】【元】【明】【宮】
[^7]: 悲【大】，〔－〕【宋】【元】【明】【宮】【聖】

佛雖不用福德，見有如是大利益眾生故，是以入金[^A4]剛三昧，自[^8]碎其身。

[^A4]: 剛【CB】，鋼【大】
[^8]: 碎【大】，壞【宮】【聖】

問曰：

若福德在[^9]心，佛何用碎身如芥子，令人供養？

[^9]: 心【大】，佛心【宋】【元】【明】【宮】

答曰：

信[^10]淨心從二因緣生：一者、內正憶念，二者、外有良福田。譬如有好穀子，田又良美，所收必多。是故心雖好，必因舍利，然後得大果報。

[^10]: 淨【大】，深【宮】

佛既可其言，復更自說：「有人書寫經卷與人，復有人於大眾中廣解其義，其福勝前。視是人如佛，若次佛。」

如佛、若次佛義，如先說。

佛以二種因緣，證般若波羅蜜為勝：一者、三世聖人從中學，成聖道；二者、我以此法故得成無上聖，我今還師仰此法。法者，諸法[^11]實相，所謂般若波羅蜜。

[^11]: 實【大】，寶【石】

「憍尸迦！我更無所求，而猶推尊般若供養，何況善男子不以種種供具供養般若波羅蜜！」

此中說因緣：「般若是菩薩根本因緣，菩薩是諸佛根本因緣，諸佛是一切世間大利益安樂因緣。是故聲聞、辟支佛人欲[^12]疾安隱入三解脫[^13]門者，猶尚供養般若波羅蜜，何況菩薩！」

[^12]: 疾【大】，自【石】
[^13]: 門【大】，門行【宋】【元】【明】【宮】【聖】

供養具者，所謂以一心聽受乃至正憶念，及以華香乃至幡[^14]蓋。

[^14]: 蓋【大】，蓋釋第三十六品竟【石】

[^15]大智度[^16]論卷第五十九

[^15]: （大智…九）九字【大】，〔－〕【石】
[^16]: 論【大】，經論【聖】

