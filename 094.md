[^8]大智度論釋[^9]畢定品第八十三[^10]之餘(卷第九十四)

[^8]: （大智…四）十九字【大】，大智度經論卷第九十四釋第八十二品下訖第八十三品【聖】
[^9]: 畢【大】，必【元】【明】
[^10]: 之餘【大】，下【宋】【元】【宮】，之下【明】

【經】

「世尊！菩薩摩訶薩住何等白淨法，能作如是方便[^12]力而不受染污？」

[^12]: 力【大】，〔－〕【宋】【元】【明】【宮】【聖】

佛言：「[^13]菩薩用般若波羅蜜作如是方便力，於十方如恒河沙等[^14]國土中饒益眾生，亦不貪著是身。何以故？著者、著法、著處，是三法皆不可得，自性空故。空不著空，空中無著者，亦無著處。何以故？空中空相不可得。須菩提！是名不可得空。菩薩住是[^15]空中，能得阿耨多羅三藐三菩提。」

[^13]: 菩薩【大】，菩薩摩訶薩【石】
[^14]: 國土【大】*，世界【石】*
[^15]: 空【大】，〔－〕【宋】【元】【明】【宮】

「世尊！菩薩但住般若波羅蜜中得阿耨多羅三藐三菩提，不住餘法中耶？」

「須菩提！頗有法不入般若波羅蜜者不？」

「世尊！若般若波羅蜜自性空，云何一切法皆入般若波羅蜜中？世尊！空中無有法若入、若不入。」

「須菩提！一切法、一切法相空不？」

「世尊！空。」

「須菩提！若一切法、一切法相空，云何言一切法不入空中？」

須菩提白佛言：「世尊！云何菩薩摩訶薩行般若波羅蜜時，住一切法空中，能起神通波羅蜜；住是神通波羅蜜中，到十方如恒河沙等[^*14-1]國土，供養現在諸佛，聞諸佛說法，於諸佛所種善根？」

[^*14-1]: 國土【大】*，世界【石】*

佛告須菩提：「菩薩摩訶薩行般若波羅蜜時，觀是十方如恒河沙等[^*14-2]國土皆空，是[^*14-3]國土中諸佛亦性空，但假名字故，諸佛現身所假名字亦空。若十方[^*14-4]國土及諸佛性不空者，空為有偏；以空不偏故，一切法、一切法相空。以是故，一切法、一切法相空。是故菩薩摩訶薩行般若波羅蜜，用方便力，生神通波羅蜜；住是神通波羅蜜中，起天眼、天耳、如意足、知他心[^16]智、宿命[^17]智，知眾生生死。[^18]若菩薩遠離神通波羅蜜，不能得饒益眾生，亦不能得阿耨多羅三藐三菩提。是菩薩摩訶薩神通波羅蜜，是阿耨多羅三藐三[^19]菩提道。何以故？用是天眼自見諸善法，亦教他人令得諸善法，於善法亦不著，諸善法自性空故。空無所著，若著則受味，是空中無有味。是菩薩摩訶薩行般若波羅蜜時，能生如是天眼，用是[^20]眼觀一切法空；見是法空，不取相、不作業；亦[^21]為人說是法，亦不得眾生相、不得眾生名。[^22]如是菩薩摩訶薩[^23]用無所得法故起神通波羅蜜，用是神通波羅蜜，神通所應作者能作。

[^*14-2]: 國土【大】*，世界【石】*
[^*14-3]: 國土【大】*，世界【石】*
[^*14-4]: 國土【大】*，世界【石】*
[^16]: 智【大】，〔－〕【宋】【元】【明】【宮】
[^17]: 智【大】，〔－〕【宋】【宮】
[^18]: 若【大】，〔－〕【石】
[^19]: 菩提【大】，菩提利益【宋】【元】【明】【宮】
[^20]: 眼【大】，天眼【宋】【元】【明】【宮】
[^21]: 為【大】，不為【石】
[^22]: 如是【大】，〔－〕【石】
[^23]: 用【大】，用如是【石】

「是菩薩用天眼[^24]通過於人眼，見十方[^*14-5]國土；見已，飛到十方，饒益眾生——或以布施、或以持戒、或以忍辱、或以精進、或以禪定、或以智慧，饒益眾生；或以三十七助道法，或以諸禪、解脫、三昧，或以聲聞法、或以辟支佛法、或以菩薩法、或以佛法，饒益眾生。

[^24]: 通【大】，〔－〕【宋】【宮】
[^*14-5]: 國土【大】*，世界【石】*

「為慳者[^25]如是說法：『諸眾生！當行布施，貧窮是苦惱法，貧窮之人自不能益，何能益他？以是故，汝等當[^26]勤布施，自身得樂，亦能令他得樂；莫以貧窮故共相食噉，不得離三惡道。』為破戒者說法：『諸眾生！破戒法大苦惱！破戒之人自不能益，何能益他？破戒法受苦果報：若在地獄，若在餓鬼，若在畜生。汝等墮三惡道中，自不能救，何[^27]能救人？以是故，汝[^28]等不應隨破戒心，死時有悔。』若有共相瞋諍者，說如是法：『諸眾生！莫共相瞋！瞋亂心人，不順善法。汝等今共相瞋亂心，或墮地獄，若餓鬼、畜生中。以是故，汝等不應生一念瞋恚心，何況多！』為懈怠眾生說法，令得精進；散亂眾生，令得禪定；愚癡眾生，令得智慧亦如是。

[^25]: 如是說【大】，說如是【元】【明】【石】
[^26]: 勤【大】，懃【石】
[^27]: 能【大】，〔－〕【聖】
[^28]: 等【大】，〔－〕【宋】【元】【明】【宮】

「行婬欲[^29]者，令觀不淨；瞋恚[^30]者，令觀慈心；愚癡眾生，令觀十二因緣。行非道眾生，令入正道，所謂聲聞道、辟支佛道、佛道。為是眾生如是說法：『汝等所著是法性空，性空法中不可得著，不著相是空相。』如是，須菩提！菩薩摩訶薩行般若波羅蜜時，住神通波羅蜜中，為眾生作利益。須菩提！菩薩若遠離神通，不能隨眾生意[^31]善說法。以是故，須菩提！菩薩摩訶薩行般若波羅蜜時，應起神通。須菩提！譬如鳥無翅不能高翔；菩薩無神通，不能隨意教化眾生。以是故，須菩提！菩薩摩訶薩行般若波羅蜜，應起諸神通；起諸神通已，若欲饒益眾生，隨意能益。

[^29]: 者【大】，〔－〕【宋】【宮】
[^30]: 者【大】，〔－〕【宋】【宮】【聖】
[^31]: 善說【大】，說善【宋】【元】【明】【宮】【聖】【石】

「是菩薩用天眼見如恒河沙等諸[^*14-6]國土及見是[^*14-7]國土中眾生；見已，用神通力往到其所，知眾生心，隨其所應而為說法，或說布施、或[^1]說持戒、或[^*1-1]說禪定乃至[^2]或說涅槃法。是菩薩用天耳，聞二種音聲：若人、若非人。[^3]用天耳聞十方諸佛所說法，皆能受持；如所聞法為眾生說，或說布施乃至[^4]或說涅槃。是菩薩淨他心智，用他心智知眾生心，隨其所應而為說法，或說布施乃至或說涅槃。是菩薩宿命智憶念種種本生處，亦自憶、亦憶他人；用是宿命智，念過去在在處處諸佛名字及弟子眾；有眾生[^5]信樂宿命者，為現宿命事而為說法，或說布施乃至或說涅槃。用如意神通力到種種無量諸佛[^*14-8]國土，供養諸佛，從諸佛種善根，還來本國。是菩薩漏盡神通智證，用是漏盡神通智證故，為眾生隨應說法，或[^*1-2]說布施[^6]乃至或說涅槃。如是，須菩提！菩薩摩訶薩行般若波羅蜜時，應如是起[^7]諸神通。菩薩用修是神通故，隨意受身，苦樂不染；譬如佛所化人，作一切事，苦樂不染。

[^*14-6]: 國土【大】*，世界【石】*
[^*14-7]: 國土【大】*，世界【石】*
[^1]: 說【大】*，〔－〕【宋】【宮】*
[^*1-1]: 說【大】*，〔－〕【宋】【宮】*
[^2]: 或【大】，〔－〕【宋】【元】【明】【宮】
[^3]: 用【大】，若用【聖】
[^4]: 或【大】，〔－〕【宋】【宮】
[^5]: 信【大】，生信【石】
[^*14-8]: 國土【大】*，世界【石】*
[^*1-2]: 說【大】*，〔－〕【宋】【宮】*
[^6]: 乃至【大】，〔－〕【聖】
[^7]: 諸【大】，〔－〕【宋】【元】【明】【宮】

「菩薩摩訶薩行般若波羅蜜[^8]時，應如是遊戲神通，能淨佛國土、成就眾生。復次，須菩提！菩薩摩訶薩不淨佛國土、不成就眾生，不能得阿耨多羅三藐三菩提。何以故？因緣不具足故，不能得阿耨多羅三藐三菩提。」

[^8]: 時【大】，〔－〕【石】

須菩提白佛言：「世尊！何等是菩薩摩訶薩因緣具足已，得阿耨多羅三藐三菩提？」

佛告須菩提：「一切善法是菩薩阿耨多羅三藐三菩提因緣。」

須菩提白佛言：「世尊！何等是善法，以是善法故，得阿耨多羅三藐三菩提？」

佛告須菩提：「菩薩從初發意已來，檀波羅蜜是善法因緣，是中無分別[^9]是施者、是受者，性空故。用是檀波羅蜜，能自利益，亦能利益眾生，[^10]從生死拔出，令得涅[^11]盤。是諸善法皆是菩薩摩訶薩阿耨多羅三藐三菩提因緣。行是道，過去、未來、現在諸菩薩摩訶薩得度生死——已度、今度、當度。尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，四禪、四無量心、四無色定，四念處乃至八聖道分，十八空，八背捨、九次第定，陀羅尼門，佛十力、四無[^12]所畏、四無礙智、十八不共法——如是等功德，皆是阿耨多羅三藐三菩提道。須菩提！是名善法。菩薩摩訶薩具足是善法已，當得一切種智；得一切種智已，當轉法輪；轉法輪已，當度眾生。」

[^9]: 是施者【大】，是布施【宋】【宮】
[^10]: （從…盤）九字【大】，〔－〕【宋】【宮】
[^11]: 盤【大】，槃【元】【明】【聖】
[^12]: 所【大】，〔－〕【石】

【論】

釋曰：

爾時，須菩提問：「[^14]住何等善根故能受此身？」

[^14]: 住【大】，作【宋】【宮】【聖】

佛答：「菩薩摩訶薩一切善法具足。」

乃至須菩提大歡喜白佛言：「菩薩摩訶薩大方便成就力，住何等聖無漏法，能受此身而不為畜[^15]身所染？譬如幻師，亦如變化。住何等白淨法，能作如是方便？」

[^15]: 身【大】，生身【聖】

[^16]佛答：「菩薩以般若波羅蜜力故，能成就如是方便，作種種身，能利益十方國土中眾生，亦不貪是身。」

[^16]: 佛【大】，〔－〕【石】

佛此中說因緣：「是菩薩三法不可得：一者、是菩薩身，二者、[^17]所作鹿、馬，三者、所用法。」何以故？是法皆性空。空亦不著空，空中亦無貪[^18]著。法無故眾生無，眾生無故法亦無。

[^17]: 所【大】，所說【石】
[^18]: 著【大】，者【宋】【元】【明】【宮】【聖】【石】

此中佛說因緣：「空中空不可得。」不可得故，菩薩云何貪是智慧？是名無所得空般若波羅蜜，菩薩住是中，能得阿耨多羅三藐三菩提。以無障礙故易得。

須菩提問：「菩薩住六波羅蜜乃至十八不共法，今何以但說住無所得般若波羅蜜中得？」

佛答：「須菩提！何法不入般若中？」一切法皆入般若波羅蜜中；若住般若波羅蜜，則住一切法。

復問：「若般若波羅蜜性空，云何一切法皆入中？」

此中須菩提自說因緣：「一切法性空中，無有法出、無有法入。」

佛告須菩提：「一切法、一切法相空耶？」

「世尊！空。」

「須菩提！若一切法、一切法相空，一切法應入空中，汝云何言空中無有法出入？」

爾時，須菩提心伏受解；聞是菩薩化身度眾生，今問：「世尊！菩薩云何住一切法空中，能起神通波羅蜜，到十方如恒河沙國土供養佛、聽法、種甚深善根？」善根者，諸陀羅尼、三昧門、無礙解脫之根本。

須菩提意：般若波羅蜜性空，云何菩薩安住性空波羅蜜中能行是神通有法？

佛言：「空故能行。所以者何？須菩提！菩薩行般若時，觀十方如恒[^19]河沙國土皆空，是國土諸佛亦空。」

[^19]: 河【大】*，伽【聖】*

問曰：

若國土空，佛亦應空，何以別說？

答曰：

佛以無量阿僧[^20]祇實功德得是身，能以一足指動十方如恒河沙國土；又菩薩世世來深愛重佛，不能疾觀使空。是故不共國土合說。

[^20]: 祇【大】，祇劫【元】【明】【石】

此中佛自說因緣：「若十方國土及諸佛不空者，空為有偏。有偏名有空、不空處。今實不偏，故一切法、一切法相空。」

菩薩行般若波羅蜜，一切法無礙；以肉眼觀色不通：見上、不見下，見前、不見後，[^1]通見、[^2]障不[^3]見，晝見、夜不見；知肉眼力少故，以方便更求天眼。方便力者，令他界四大來在身中。

[^1]: 通【大】，〔－〕【宮】【聖】【石】
[^2]: 障【大】，障外【宮】【聖】【石】
[^3]: 見【大】，見內【宮】【聖】【石】

用天眼義，如先說。生天耳、如意足、他心[^4]智、宿命智，[^5]知眾生生死所趣等。

[^4]: 智【大】，智知【聖】
[^5]: 知【大】，〔－〕【聖】【石】

菩薩若無神通，不能得饒益眾生。何以故？若無神通，云何能令多眾生發心？菩薩有神通，猶尚不能盡令眾生發心，何況無！是故神通波羅蜜是菩薩所行[^6]道。

[^6]: 道【大】，道是【聖】【石】

菩薩自見善法，亦令他人得見善法，亦不著是善法。何以故？是法性皆空故。

問曰：

天眼可見色，云何見善法？又言見一切法性空？

答曰：

因中說果。以天眼見，自見己身及見十方眾生，然後用他心智、宿命智求其今世、後世善根；是善根及果報，[^7]久皆磨滅，磨滅故[^8]見[^9]空。

[^7]: 久【大】，亦【聖】【石】
[^8]: 見【大】，見色【聖】
[^9]: 空【大】，空故【聖】

是善根皆是有為法、無自性，無自性故空，空故不可著，亦不可受味，不可受味故不著。譬如蠅無處不著，唯不著火焰。眾生愛著亦如是，善、不善法中皆著，乃至非有想非無想[^10]著故，不能入涅槃；唯不能著般若波羅蜜性空火。所以者何？般若波羅蜜、般若波羅蜜相空；若般若波羅蜜不空，即是味，是可著處。

[^10]: 著故【大】，故著【聖】

菩薩住是智慧中，不起有漏業，為眾生說法，亦知眾生假名不可得。安住是無所得般若波羅蜜中，而能具足神通事；若菩薩不得是無障礙般若，則不能得無礙神通。

菩薩得是無障礙空神通，飛到十方國土，利益眾生，如經中廣說，或以布施、或以持戒等。慳者為說布施等六波羅蜜義，如此中佛自廣說。

如此中說譬喻：如鳥無翅不能飛翔；菩薩亦如是，無神通波羅蜜，[^11]不能教化眾生。

[^11]: 不【大】，無【石】

菩薩以天眼見十方國土、諸佛及一切眾生。以天耳力，從諸佛聞法。以如意神通力，放大光明，或現水火作種種變化，現奇特事，令眾生發希有尊重心。以他心智力故，知他心心數法所著、所厭，可度、不可度，是利、是鈍，是善根成就、是未成就——如是等知他眾生心，攝取善根成就者。有可度者，以宿命智、生死智觀其本末：「何所從來？種何善根？所好何行？從此終當生何所？何時當得解脫？」如是籌量思惟，知可度者過去業因緣、未來世果報。復以神通力，是人應以恐怖度者，以地獄示之：「汝當生此中。」應以歡喜度者，示以天堂；眼見是事，心懷驚怖、歡喜，厭患世間。爾時，以漏盡神通說漏盡法，眾生聞是法，破其著心，以三乘而得涅槃。

譬如白[^12]鷺欲取魚時，籌量進止，不失[^13]期會，知其可得，即便取之，終不空也。菩薩亦如是，以神通力故，觀眾生本末，應度因緣、國土、時節，知其信等諸根[^14]增利、諸因緣具足而為說法，則不空也。是故說：「菩薩離神通，不能饒益眾生；如鳥無翅。」

[^12]: 鷺【大】，鶴【宋】【元】【明】【宮】【石】
[^13]: 期【大】，其【宋】【宮】【聖】【石】
[^14]: 增【大】，猛【元】【明】【聖】【石】

餘[^15]神力，如佛自說：「以天眼見十方眾生生死，亦知眾生心，隨意說法。乃至善修神通力，而為眾生受身，不為苦樂所[^16]污。」是菩薩於眾生中，或為父、或為[^17]子，或為師、或為弟子，或為主、或為奴，或為象馬、或為乘象馬者，或時富貴力勢、或時貧賤——於此諸事，亦不為染污；譬如佛所化人，作一切事，不染苦樂。一切事者，如先作種種阿僧祇身度眾生。苦樂不染者，樂中不生[^18]愛，苦中不生[^19]瞋；不如生死眾生隨處起煩惱。菩薩應如是遊戲神通，成就眾生、淨佛國土。

[^15]: 神【大】，神通【聖】
[^16]: 污【大】，得【聖】【石】
[^17]: 子【大】，母【明】
[^18]: 愛【大】，愛心【元】【明】【石】
[^19]: 瞋【大】，瞋心【元】【明】【石】

問曰：

菩薩神通力有所作，何以名遊戲？

答曰：

戲名如幻師種種現變；菩薩神通種種現化，名之為戲。

復次，佛法中三三昧，空名為上行。何以故？似如涅槃無所著、無所得故。諸餘行法，皆名[^20]為下下，如小兒。是故說神通力名為遊戲，於成就眾生、淨佛土中，最為要用。成就眾生，如是中說：「淨佛土，共修善根。」

[^20]: 為【大】，〔－〕【石】

問曰：

何必要用成就眾生、淨佛[^21]國[^22]土？

[^21]: 國【大】，〔－〕【石】
[^22]: 土【大】，〔－〕【宮】【聖】

答曰：

佛自說因緣：「不成就眾生、淨佛國土，不能得無上道。何以故？因緣不具足，則不能得阿耨多羅三藐三菩提。」因緣者，所謂一切善法。

從初發意行檀波羅蜜乃至十八不共法，於是行法中，無憶想分別：是施者、是財物、是受者；乃至十八不共法亦如是。若菩薩不著心、無所分別行六波羅蜜乃至十八不共法，是為阿耨多羅三藐三菩提因緣。以是道得阿耨多羅三藐三菩提，亦能自度，又能度眾生。

問曰：

菩薩若著心布施，有何等過而不名具足？著心布施，受者恩重。

答曰：

雖有小利而有大過；如美食雜毒，雖有美利而自喪命。

問曰：

何者是過？

答曰：

若著心布施，有不稱意事，則生恚[^1]怒；若受者不感其恩，即成怨嫌。若著心供養善人，有少凶衰，則嫌布施[^2]無應，悔惜所施；若布施心悔，所受果報則不清淨。

[^1]: 怒【大】，如【石】
[^2]: 無【大】，不【元】【明】【石】

復次，著心布施者，[^3]深心貪著財物，若有侵奪，[^4]則便加害；自念：「我為福德好事集財，汝[^5]何故侵奪？」先貪財物，為今世事而[^6]作布施，為後世事，愛惜轉深；以[^7]染著故，若有侵奪，能為重罪；重罪因緣故，受三惡道苦。

[^3]: 深【大】，染【石】
[^4]: 則【大】，即【宋】【元】【明】【宮】
[^5]: 何【大】，何以【石】
[^6]: 作【大】，能【宋】【元】【明】【宮】【聖】【石】
[^7]: 染【大】，深【宋】【元】【明】【聖】【石】

復次，貪著因緣故生瞋恚，瞋恚因緣故加刀杖；刀杖殺害，受諸苦惱。

復次，人起愚癡業，大不安隱，行此虛誑不實事故，[^8]後必致大患。十方諸佛皆說無相解脫門，諸法無相相是為實。若人取是財物虛誑不實相，然後心著；心著故，期大果報而能施與。譬如人欲求多收故，大用穀子。如是著心布施，果報少而不淨，終歸於盡，受諸[^9]憂惱，不可稱說，皆由取相故，有如是過。若以如實[^10]相行布施，無有如是過；無量阿僧祇生死中，受諸福樂而亦不盡，乃至得阿耨多羅三藐三菩提。

[^8]: 後必【大】，必後【石】
[^9]: 憂【大】，苦【石】
[^10]: 相【大】，想【聖】

復次，若人以著心行善法，是人若聞諸法畢竟空，即時捨所行法，著是空法取相，以此為實，先者為虛[^11]誑；是人則失二種法：失先善法，而墮邪見。著心者，有如是過；譬如重病之人，雖有眾藥，療之無損，藥復作病。

[^11]: 誑【大】，妄【石】

著心行諸功德，有如是等過罪。

菩薩捨於著心，不取空相；如如、法性、實際，於布施等法亦如是見。為一切眾生迴向阿耨多羅三藐三菩提。

復次，菩薩布施時，作是念：「如十方三世諸佛畢竟清淨智慧，知諸法實相，亦知是布施相；我亦以是性迴向。」

復次，是菩薩一切五情、心心數法中不用不行，不能知諸法相故。是法皆是因緣邊生，虛誑，無有自性故；我今欲知諸法實相迴向，是諸虛誑入實相中，皆無[^12]有異。我今未能得[^13]諸法清淨實智慧故，有所分別是虛、是實。以清淨智慧知之，則皆作第一義諦；入第一義諦中，皆為清淨，無有別異。

[^12]: 有【大】，〔－〕【聖】
[^13]: 諸法【大】，〔－〕【宋】【元】【明】【宮】

如是布施等，迴向，直至佛道。是故說：「無所分別心，能行布施等，是名真菩薩[^14]道。」[^15]

[^14]: 道【大】，道釋八十三品【聖】，道釋八十二品竟大智度經卷第九十四【石】
[^15]: 卷第九十四終【石】

[^16]大智度論釋[^17]四諦品第[^18]八十四

[^16]: 大智度論【大】，〔－〕【明】，卷第九十五首【石】，石山本無造號譯號，〔大智…四〕十二宇－【聖】，（（大智…四））十二字＝（（大智度經品第八十三四諦品卷九十五））十六字【石】
[^17]: 四諦品【大】，差別品【宮】
[^18]: 八十四【大】，八十四(有本作差別品)【明】，八十四品【宮】

【經】

須菩提白佛言：「世尊！若是諸法是菩薩法，何等是佛法？」

佛告須菩提：「如汝所問『是諸法是菩薩法，何等是佛法』者，須菩提！菩薩法亦是佛法。若知一切[^20]種，是得一切種智，斷一切煩惱習，菩薩當得是法；佛以一念相應慧知一切法已，得阿耨多羅三藐三菩提。須菩提！是為菩薩、佛之差別。譬如向道、得果異，是二人俱為[^21]聖人。如是，須菩提！菩薩摩訶薩無礙道中行，是名菩薩摩訶薩；解脫道中無一切闇蔽，是為佛。」

[^20]: 種【大】，種智【石】
[^21]: 聖人【大】，聖人而有得向之異【宋】【元】【明】【宮】，聖人而有得向亦肴【聖】，賢聖而有得向之異【石】

須菩提白佛言：「世尊！若一切法自相空，自相空法中，云何有差別之異——是地獄、是餓鬼、是畜生、是天、是人，是性地人、是八[^22]地人、是須陀洹人、是斯陀含、阿那含、阿羅漢人、是辟支佛、是菩薩、是多陀阿伽度、阿羅呵、三藐三[^23]佛陀？世尊！如諸人不可得，業因緣亦不可得，果報亦不可得！」

[^22]: 地人【大】，人地【元】【明】【石】
[^23]: 佛陀【大】，佛陀地【聖】

佛言：「如是！如是！如汝所言，自相空法中，無眾生、無業因緣、無果報。須菩提！眾生不知是諸法自相空，是眾生作業因緣——若善、若惡、若無動：罪業因緣故，墮三惡道中；福業因緣故，在人、天中生；無動業因緣故，色、無色界中生。是菩薩摩訶薩行檀波羅蜜乃至十八不共法時，盡受行是助道法；如金剛三昧得阿耨多羅三藐三菩提；得已，饒益眾生。是利常不失故，不墮[^24]五道生死中。」

[^24]: 五【大】*，六【宋】【元】【明】【宮】【石】*

須菩提白佛言：「世尊！佛得阿耨多羅三藐三菩提已，得[^*24-1]五道生死不？」

[^*24-1]: 五【大】*，六【宋】【元】【明】【宮】【石】*

佛言：「不得也！須菩提！」

「世尊！得業若黑、[^25]若白、若不黑不白不？」

[^25]: 若白【大】，若白若黑白【聖】【石】

佛言：「不也！」

「世尊！若不得，云何說[^26]是地獄、餓鬼、畜生、人、天、須陀洹乃至阿羅漢、辟支佛、菩薩、諸佛？」

[^26]: 是【大】，〔－〕【宋】【元】【明】【宮】

「須菩提！若眾生知諸法自相空，菩薩摩訶薩不求阿耨多羅三藐三菩提，亦不拔眾生於三惡趣，乃至[^27]五道往來生死中。須菩提！以眾生實不知諸法自性空故，不得脫[^28]五道生死；是菩薩從諸佛所聞諸法自[^29]性空，發意求阿耨多羅三藐三菩提。須菩提！諸法不爾如凡[^30]夫人所著；是眾生於無所有法中，顛倒妄想分別得法——無眾生有眾生[^31]相，無色[^32]色[^*31-1]相，無受想行識[^33]受想行識[^34]相；乃至一切有為法無所有，用顛倒妄想心，作身、口、意業因緣，往來[^*24-2]五道生死中不得脫。是菩薩摩訶薩行般若波羅蜜時，一切善法內般若波羅蜜中，行菩薩道，得阿耨多羅三藐三菩提。得阿耨多羅三藐三菩提已，為眾生說四聖諦——[^1]苦、苦集、苦滅、苦滅道，開示分別。一切助道善法皆入四聖諦中，用是助道善法[^2]故，分別有三寶。何等三？佛寶、法寶、僧寶。不信拒逆是三寶故，不得離[^*24-3]五道生死。」

[^27]: 五道往來【大】，往來六道【元】【明】【聖】【石】，六道往來【宋】【宮】
[^28]: 五【大】，六【宋】【元】【明】【宮】【聖】【石】
[^29]: 性【大】*，相【宋】【元】【明】【宮】*
[^30]: 夫【大】，〔－〕【宋】【元】【明】【宮】
[^31]: 相【大】*，想【元】【明】【聖】【石】*
[^32]: 色【大】，有色【元】【明】
[^*31-1]: 相【大】*，想【元】【明】【聖】【石】*
[^33]: 受【大】，有受【元】【明】
[^34]: 相【大】，想【元】【明】【石】
[^*24-2]: 五【大】*，六【宋】【元】【明】【宮】【石】*
[^1]: 苦【大】，〔－〕【聖】【石】
[^2]: 故【大】，〔－〕【宋】【元】【明】【宮】
[^*24-3]: 五【大】*，六【宋】【元】【明】【宮】【石】*

須菩提白佛言：「世尊！用苦聖諦得度？用苦智得度？用集聖諦得度？用集智得度？用滅聖諦得度？用滅智得度？用道聖諦得度？用道智得度？」

佛告須菩提：「非苦聖諦得度，亦非苦智[^3]得度；乃至非道聖諦[^4]得度，亦非道智得度。須菩提！是四聖諦平等故，我說即是涅槃；不以苦聖諦，不以集、滅、道聖諦，亦不以苦智，不以集、[^5]滅、[^6]道智得涅槃。」

[^3]: 得度【大】，〔－〕【宮】【聖】【石】
[^4]: 得度【大】，〔－〕【石】
[^5]: 滅【大】，智滅【石】
[^6]: 道【大】，智道【石】

須菩提白佛言：「世尊！何等是四聖諦平等？」

「[^7]須菩提！若無苦、無苦智，無集、無集智，無滅、無滅智，無道、無道智，是名四聖諦平等。復次，須菩提！是四聖諦如、不異、法相、法性、法住、法位、實際，有佛、無佛，法相常住，為不誑不失故。是菩薩摩訶薩行般若波羅蜜時，為通達實諦故，行般若波羅蜜。」

[^7]: 須【大】，相須【宋】【元】【明】【宮】【聖】【石】

須菩提白佛言：「世尊！云何菩薩摩訶薩為通達實諦故，行般若波羅蜜時，如通達實諦[^8]故，不墮聲聞、辟支佛地，直入菩薩位中？」

[^8]: 故【大】，〔－〕【宋】【元】【明】【宮】【聖】

佛告須菩提：「若菩薩摩訶薩如實見諸法；見已，得無所有法；得無所有法已，見一切法空——四聖諦所攝、四聖諦所不攝法皆空。若如是觀，是時，便入菩薩位中；是為菩薩住性地中，不從頂墮。用是頂墮故，墮聲聞、辟支佛地。是菩薩住性地中，能生四禪、四無量心、四無色定。是菩薩住是初定地中，分別一切諸法，通達四聖諦：知苦，不生緣苦心；乃至知道，不生緣道心。但順阿耨多羅三藐三菩提心，觀諸法如實相。」

「世尊！云何觀諸法如實相？」

佛言：「觀諸法空。」

「世尊！何等空？」

[^9]佛言：「自[^10]性空。是菩薩用如是智慧觀一切法空，無法性可見住是性中得阿耨多羅三藐三菩提。何以故？無性相是阿耨多羅三藐三菩提；非諸佛所作，非辟支佛所作，亦非阿羅漢所作，亦非向道人所作，亦非得果人所作，亦非菩薩所作。但眾生不知不見諸法如實相，以是事故，菩薩摩訶薩行般若波羅蜜，以方便力故，為是眾生說法。」

[^9]: 佛【大】，觀佛【石】
[^10]: 性【大】，相【宋】【元】【明】【宮】【聖】【石】

【論】

問曰：

佛法、菩薩法大有差別：佛是一切智，菩薩未是一切智。須菩提何故生疑而問佛：「何等是諸菩薩法？何等是佛法？」

答曰：

此中佛教菩薩如佛所行，應如[^11]是行六波羅蜜等乃至一切種智。是故須菩提問：「若如佛行，與佛何異？」

[^11]: 是【大】，〔－〕【石】

佛可其意，應如是問。

色等諸法行處是同，但智慧利鈍有異。此中佛自說因緣：「菩薩雖如實行六波羅蜜而未能周遍，未[^12]能入一切[^13]門，是故不名為佛。若菩薩[^14]已入一切種智門，入諸法實相中，以一念相應智慧，得阿耨多羅三藐三菩提，斷一切煩惱習，得諸法中自在力，爾時名為佛。」

[^12]: 能【大】，〔－〕【石】
[^13]: 門【大】，智門【石】
[^14]: 已【大】，以【石】

如月十四日、十五日，雖同為月，十四日不能令大海水潮；菩薩亦如是，雖有實智慧清淨，未能具足諸佛法故，不能動一切十方眾生。月十五日光明盛滿時，能令大海水潮；菩薩成佛亦如是，放大光明，能動十方國土眾生。

此中佛自說譬喻：「如向道、得果，[^15]雖同為聖人而有差別。」菩薩亦如是，行者名為菩薩，從初發心乃至金剛三昧；佛已得果，[^16]斷一切法中疑，無所不了，故名為佛。

[^15]: 雖【大】，〔－〕【宋】【元】【明】【宮】【聖】，報【石】
[^16]: 斷【大】，報斷【石】

須菩提復問：「自相空法中差別不可得——所謂是地獄乃至天，是性人、八人，是須陀洹乃至佛！世尊！如地獄等眾生不可得，業因緣亦應不可得。何以故？作業者不可得；業不可得故，果報亦不可得。佛云何說佛與菩薩有差別？」

佛可須菩提意，還以所問答須菩提：「眾生不知自性空法故，能起善惡業。」如經中廣說。眾生者，凡夫，未入正位人；是人我心顛倒，煩惱因緣故起諸業。[^17]業者，有三種：身、口、意。是三種業有二種：若善、若惡，若有漏、若無漏。惡業故墮三惡趣，善業故生天、人中。善業復有二種：一者、欲界繫，二者、色、無色界繫。色、無色界繫[^18]生業名不動，不動業故生色、無色界。

[^17]: 業【大】，諸業【聖】【石】
[^18]: 生【大】，少少生【石】

若眾生自知諸法性空，即時不生著心，著心不生故不起業，乃至不生色、無色界。以實不知故生。以是事故，菩薩摩訶薩盡受行布施等法乃至十八不共法，無所失、無所少；乃至用如金剛三昧得阿耨多羅三藐三菩提，大饒益眾生。眾生得是利益故，不復往來五道生死。

須菩提復問：「佛得阿耨多羅三藐三菩提時，實得[^19]是[^*24-4]五道不？」

[^19]: 是【大】，〔－〕【石】
[^*24-4]: 五【大】*，六【宋】【元】【明】【宮】【石】*

佛言：「不得！」

問曰：

佛先說「大利益故，不墮[^*24-5]五道」，今云何言「不得」？

[^*24-5]: 五【大】*，六【宋】【元】【明】【宮】【石】*

答曰：

決定取相邪見、[^20]墮邪見。[^*24-6]五道生死不得，但凡夫人以顛倒因緣起業，假名有生死[^*24-7]五道，其實如幻、如夢。

[^20]: 墮【大】，隨【宋】【宮】
[^*24-6]: 五【大】*，六【宋】【元】【明】【宮】【石】*
[^*24-7]: 五【大】*，六【宋】【元】【明】【宮】【石】*

復問：「得黑、白等四種業不？」

佛言：「[^1]不。」

[^1]: 不【大】，不得【明】

「黑業」者，是不善業，果報：地獄等受苦惱處。是中眾生，以大苦惱悶極，故名為黑。

受善業果報處，所謂諸天。以其受樂隨意自在明了，故名為「白業」。是業是三界天。

善、不善業受果報[^2]處，所謂人、阿修羅等八部。此處亦受樂、亦受苦，故名[^3]為「白黑業」。

[^2]: 處【大】，〔－〕【石】
[^3]: 為【大】，〔－〕【宋】【元】【明】【宮】

「無漏業」能破不善有漏業，[^4]能拔眾生令離善惡果報中。

[^4]: 能【大】，〔－〕【聖】

問曰：

無漏業應是白，何以言非白非黑？

答曰：

無漏法雖清淨無垢，以空、無相、無作故無所分別，不得言白。黑、白[^5]是相待法，此中無相待故不得言白。

[^5]: 是【大】，黑是【聖】

復次，無漏業能滅一切，諸[^6]觀中分別故有黑、白，此中無觀故[^7]無白。

[^6]: 觀【大】，觀觀【宋】【元】【明】【明】【聖】【石】
[^7]: 無【大】，無黑【元】【明】

須菩提復問：「若不得是四種業，云何分別是地獄乃至阿羅漢？」

若無黑業，云何說是地獄、畜生、餓鬼？若無白業，云何說是天、人？若無黑白業，云何說是阿[^8]修羅道？若無不白不黑業，云何說是須陀洹乃至阿羅漢？

[^8]: 修羅【大】，羅漢【石】

佛答：若一切眾生自知諸法自性空者，菩薩不發阿耨多羅三藐三菩提意，亦不於六道中拔出眾生。何以故？眾生自知諸法性空，則無所度；譬如無病則不須藥，無闇則不須燈明。須菩提！今眾生實不知自相空法故，隨心取相生著，以著故染，染故隨於五欲，隨五欲故為貪所覆，貪因緣故，慳、虛誑、嫉妬、瞋恚、鬪諍，以瞋恚故，起諸罪業，無所識知。是故壽終隨業因緣生於彼處，續作生死業，常往來六道中，無復窮已。是故菩薩於諸佛及弟子所聞說諸法空，而慈愍眾生：「眾生以狂愚顛倒故生著，我當作佛，破眾生顛倒，令解諸法空相。」

所以者何？諸法不爾如凡人所著。眾生、法無有定實，但自於無所有中憶想分別，[^9]望有所得；無眾生中起眾生想，無色中起色想，無受、想、行、識中起識想。以狂顛倒故，是[^10]人能起身、口、意業，於六道生死[^11]中不能得脫。

[^9]: 望【大】，妄【宋】【元】【明】【宮】
[^10]: 人【大】，〔－〕【宋】【元】【明】【宮】
[^11]: 中【大】，〔－〕【宋】【元】【明】【宮】

若但生[^12]眾生法想，結縛猶輕，易可得度。生貪欲、瞋恚，於是中起諸重業，是為重縛，受此業果報，則難可得度；譬如積微塵成山，難可[^13]得移動。菩薩為是眾生故，欲破其生死因緣果報故，於般若中攝一切善法，行菩薩道，得阿耨多羅三藐三菩提。為眾生說四聖諦，所謂[^14]苦、苦集、苦滅、[^15]滅苦[^16]道，種種因緣開示、敷演。

[^12]: 眾生法【大】，眾生【元】【明】，憶【石】
[^13]: 得【大】，〔－〕【石】
[^14]: 苦【大】，〔－〕【聖】
[^15]: 滅【大】，〔－〕【宋】【元】【明】【宮】
[^16]: 道【大】，滅道【元】【明】

問曰：

佛無量阿僧祇劫來習微妙法，所謂十八不共法，乃至無礙解脫，諸甚深業，何以但說苦、集、滅、道？

答曰：

眾生所畏急者，無過於苦；為除苦已，然後示以佛道。如人重病，先以除病為急；然後以寶物、衣服莊嚴其身。

苦者，受五受眾身是一切苦本，性即是苦；是苦略而言之，是生、老、病等，如經中處處廣說。苦集者，愛等諸煩惱；愛是心中舊法，以是故，佛說「愛能生後身，故是苦因」，苦因即是集。若人欲捨苦，先當斷愛，愛斷苦則滅，斷愛即是苦滅。

苦滅即是道，觀是五眾種種因緣，苦及苦集過罪，所謂無常、苦、空、無我，如病、如瘡、如怨、如賊等，於八聖道分中為正見，餘七事助成發起，能斷一切法中愛；如以酒發藥。此人於一切世間無所復貪，得離苦火，然後示以妙法。

復次，此中佛自說因緣，所謂：「於四聖諦中攝一切善法。」

有人言：「佛何以但說苦等四法？」以是故，佛說：「一切助道善法皆攝在四諦中。」

助道善[^17]法因緣故，分別有三寶。眾生不信三寶故，不得離六道生死。

[^17]: 法【大】，〔－〕【聖】

問曰：

須菩提何以作是麁問，言：「為以苦滅、以苦智滅？以集滅、集智滅？」

答曰：

此非麁問！今問：「見苦等四諦體故滅？為用智故滅？」

愛等諸煩惱滅故，名有餘涅槃。若以苦諦得道，一切眾生牛羊等亦應得道！若用苦智得道，離苦則無智；離苦智不名為「苦諦」，但名為「苦」。苦諦、苦智和合故生，不得言「但以苦滅」、「但以智滅」。乃至道諦亦如是。

佛答：「不以苦諦滅，亦不以苦智滅，乃至道諦、道智亦如是。我說：『是四諦平等即是滅。不用苦諦滅，[^18]不用乃至道諦滅。』」

[^18]: 不用【大】，〔－〕【宋】【元】【明】【宮】

何以故？是苦等四法皆從[^19]緣生，虛[^20]妄不實，無有自性故不名為實，不實故[^21]云何能滅？

[^19]: 緣【大】，因緣【宋】【元】【明】【宮】【石】
[^20]: 妄【大】*，誑【元】【明】*
[^21]: 云【大】，〔－〕【石】

問曰：

二諦有漏，凡夫所行法故，可是虛誑不實；道諦是無漏法，無所著，雖從因緣和合生而不[^22]虛誑；[^23]又滅諦[^24]是無為法，不從因緣有。云何言「四法皆是虛誑」？

[^22]: 虛【大】，〔－〕【聖】
[^23]: 又【大】，人【聖】
[^24]: 是【大】，〔－〕【宋】【元】【明】【宮】

答曰：

初得道，知二諦是虛誑。將入無餘涅槃，亦知道諦虛誑，以空空三昧等捨離道諦，如說栰喻。滅諦亦無[^25]定法。如經中說：「離有為，無無為，因有為故說無為。」苦滅如燈滅，不應戲論求其處所。

[^25]: 定法【大】，無為滅【宋】【元】【明】【宮】

是故佛說：「不以用苦乃至用道得滅。」

須菩提問佛：「何者是四諦平等？」

佛答：若無八法處——所謂四諦、四諦智，是則平等。

復次，須菩提！四諦如實、不誑、不異，如、法性、法相、法[^1]住、實際，若有佛、無佛，法相常住，不用心、心數法及諸觀，但為不誑眾生故。住一切餘法皆顛倒，妄著顛倒果報生故，雖能與人[^2]天喜樂，久久皆虛[^*20-1]妄變異；但有一法，所謂諸法實相，以不誑故，常住不滅。如是菩薩行般若波羅蜜，通達諸法實諦。

[^1]: 住【大】，位【宋】【元】【明】【宮】【聖】【石】
[^2]: 天【大】，大【宋】【元】【明】【宮】【聖】【石】
[^*20-1]: 妄【大】*，誑【元】【明】*

須菩提復問：「云何菩薩通達得實諦，過聲聞、辟支佛[^3]地，入菩薩位？」

[^3]: 地【大】，〔－〕【宋】【元】【明】【宮】

佛答：若菩薩思惟籌量求諸法，無有一法可得定相，見一切法皆空——若在四諦、若不在四諦。非四諦者，虛空、非數緣盡；餘在四諦。若觀如是法空，爾時，入菩薩位。

問曰：

何以不說「空亦空觀，入菩薩位」？

答曰：

不須是說。何以故？若說諸法空，即是空，空亦空；若是空不空，不名為一切空。是故行是空，得入菩薩位。菩薩住是性地中，不墮頂。性地者，所謂菩薩法位。如聲聞法中，燸法、頂法、忍法、世間第一法，名為性地。是法隨順無漏道，故名為性，是中住必望得道；菩薩亦如是，安住是性地中，必望作佛。能生四禪、四無量心、四無色定。是菩薩住在禪[^4]地中攝心，分別思惟籌量諸法，通達四諦——所謂知見苦，亦非緣[^5]苦生心。知苦是凡夫受身著苦因緣故，受諸憂惱；是人身皆如賊、如怨，無常、空等。得是已，即時捨，不取苦相，亦不緣苦諦，菩薩法位力故。乃至道諦亦如是。但一心迴向阿耨多羅三藐三菩提。知是四諦藥病相對，亦不著是四諦，但觀諸法如實相，不作四種分別觀。

[^4]: 地【大】，定【明】
[^5]: 苦【大】，若【元】【明】

須菩提問：「云何如實觀諸法？」

佛言：「觀空。須菩提！若菩薩能觀一切法若大若小皆空，是名如實觀。」

復問：「用何等空？」

佛答：「用自相空。」

問曰：

十八空中佛何以但說自相空？

答曰：

是中道空。內、外空等是小空，畢竟空、無所得空等是甚深空，自相空是中空。自相有理破故而心不沒，而能入甚深空中。是菩薩得如是法，觀一切法皆空，乃至不見[^6]一法有性可住得阿耨多羅三藐三菩提。觀諸法如阿耨多羅三藐三菩提，阿耨多羅三藐三菩提亦自性空；非佛所作，非大菩薩所作，非阿羅漢、辟支佛所作，常寂滅相，無戲論語言。

[^6]: 一【大】，一切【聖】

眾生不能知見如實相，是故菩薩行般若[^7]波羅蜜，以方便力，為眾生說法。方便力者，菩薩得無生[^8]忍法，入菩薩位，通達菩薩第一義諦。觀[^9]是道相甚深微妙，無得無捨；用妙智慧不可得，何況可得口說！大悲心深念：「眾生以空事故，墮三惡道，受大劇苦；若我直說是法，則不信不受，則破壞法，墮於地獄！我今當成就一切善法、莊嚴身三十二相，引[^10]導眾生，起無量無邊諸佛神通力，得成佛道，一切眾[^11]中主，於諸法得自在。若讚惡法，眾生猶尚當受，何況實法！」是菩薩如所願思惟行，為眾生說，使皆度[^12]脫。[^13]

[^7]: 波羅蜜【大】，〔－〕【宋】【元】【明】【宮】
[^8]: 忍法【大】，法忍【元】【明】【石】
[^9]: 是【大】，見【石】
[^10]: 導【大】，道【石】
[^11]: 中主【大】，生中【宋】【元】【明】【宮】【聖】
[^12]: 脫【大】，脫釋八十三品竟【石】
[^13]: 不分卷【石】

大智度[^14]論卷第九十[^15]四

[^14]: 論【大】，經論【聖】
[^15]: 四【大】，四(釋第八十三品下訖第八十四品)【宋】【元】，四釋第八十二品下訖第八十三品【聖】

