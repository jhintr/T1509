[^8]大智度論釋照明品第四十(卷六十二)

[^8]: （大智…十）十一字【大】，大智度經論釋第三十九品訖第三十品上是能品【聖】，般若波羅蜜品第三十九照明品【石】

聖者龍樹造

【經】

爾時，慧命舍利弗白佛言：「世尊！是般若波羅蜜？」

佛言：「是般若波羅蜜。」

「世尊！般若波羅蜜能照一切法，畢竟淨故。世尊！應禮般若波羅蜜。世尊！般若波羅蜜不著三界。世尊！般若波羅蜜除諸闇[^10]冥，一切煩惱諸見除故。世尊！般若波羅蜜一切助道法中最上。世尊！般若波羅蜜安隱，能斷一切怖畏苦惱故。世尊！般若波羅蜜能與光明，五眼莊嚴故。世尊！般若波羅蜜能示[^11]導墮邪[^12]道眾生，離二邊故。世尊！般若波羅蜜是一切種智，一切煩惱及習斷故。世尊！般若波羅蜜諸菩薩摩訶薩母，能生諸佛法故。世尊！般若波羅蜜不生不滅，自相空故。世尊！般若波羅蜜遠離生死，非常非滅故。世尊！般若波羅蜜無救者作[^13]護，施一切珍寶故。世尊！般若波羅蜜具足[^14]力，無能破壞故。世尊！般若波羅蜜能轉三轉十二行法輪，一切諸法不[^15]轉不還故。世尊！般若波羅蜜能示諸法性，無法有法空故。世尊！應云何供養般若波羅蜜？」

[^10]: 冥【大】，瞑【宋】【元】【明】【宮】【聖】
[^11]: 導【大】*，道【聖】*
[^12]: 道【大】，見【元】【明】
[^13]: 護【大】，誰【聖】
[^14]: 力【大】，〔－〕【宋】【宮】
[^15]: 轉【大】，退【宋】【元】【明】【宮】【聖】

佛言：「當如供養世尊。禮般若波羅蜜，當如禮世尊。何以故？世尊不異般若波羅蜜，般若波羅蜜不異世尊；世尊即是般若波羅蜜，般若波羅蜜即是世尊。是般若波羅蜜中出生諸佛、菩薩、辟支佛、阿羅漢、阿那含、斯陀含、須陀洹；般若波羅蜜中生十善道、四禪、四無量心、四無色定、五神通，內空乃至無法有法空，四念處乃至八聖道分；是般若波羅蜜中[^16]生佛十力、十八不共法、大慈大悲、一切種智。」

[^16]: 生【大】，出生【石】

爾時，釋提桓因心念：「何因緣故舍利弗問是事？」念已，語舍利弗：「何因緣故問是事？」

舍利弗語釋提桓因言：「憍尸迦！諸菩薩摩訶薩為般若波羅蜜守護，以[^17]漚和拘舍羅力故，於過去、未來、現在諸佛，從初發心乃至法住，於其中間所作善根，一切和合隨喜，迴向阿耨多羅三藐三菩提。以是因緣故，我問是事。憍尸迦！菩薩摩訶薩般若波羅蜜勝檀波羅蜜、尸羅、羼提、毘梨耶、禪波羅蜜。譬如生盲人，若百、若千、若百千而無前導，不能趣道、入城。憍尸迦！五波羅蜜亦如是，離般若波羅蜜，如盲無導，不能趣道、不能得一切[^18]種智。憍尸迦！若五波羅蜜得般若波羅蜜將[^*11-1]導，是時五波羅蜜名為有眼；般若波羅蜜將導，得波羅蜜名字。」

[^17]: 漚和拘舍羅力【大】，方便力【石】
[^18]: 種【大】，〔－〕【宮】
[^*11-1]: 導【大】*，道【聖】*

釋提桓因語舍利弗：「如[^19]汝所言，般若波羅蜜將導五波羅蜜故，得波羅蜜名字。舍利弗！若無檀波羅蜜，五波羅蜜不得波羅蜜名字；若無尸羅波羅蜜、羼提波羅蜜、毘梨耶波羅蜜、禪波羅蜜，五波羅蜜不得波羅蜜名字。若爾者，何以故獨讚般若波羅蜜？」

[^19]: 汝【大】，〔－〕【宮】【石】

舍利弗言：「如是！如是！憍尸迦！無檀波羅蜜，五波羅蜜不得波羅蜜名字；無尸羅波羅蜜、羼提波羅蜜、毘梨耶波羅蜜、禪波羅蜜，五波羅蜜不得波羅蜜名字。但菩薩摩訶薩住般若波羅蜜中，能具足檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜。以是故，憍尸迦！般若波羅蜜於五波羅蜜中，最上、第一、最妙、無上、無與等。」

舍利弗白佛言：「世尊！云何應生般若波羅蜜？」

佛告舍利弗：「色不生故，般若波羅蜜生；受、想、行、識不生故，般若波羅蜜生；檀波羅蜜不生故，般若波羅蜜生；乃至禪波羅蜜不生故，般若波羅蜜生；內空乃至無法有法空，四念處乃至八聖道分，佛十力乃至一切[^20]智，一切種智不生故，般若波羅蜜生。如是諸法不生故，般若波羅蜜應生。」

[^20]: 智【大】，種智【石】

舍利弗言：「世尊！云何色不生故般若波羅蜜生？乃至一切諸法不生故般若波羅蜜應生？」

佛言：「色不起、不生、不得、不失故，乃至一切諸法不起、不生、不得、不失故，般若波羅蜜生。」

舍利弗白佛言：「如是生般若波羅蜜，與何等法合？」

佛言：「無所合，[^1]以是故得名般若波羅蜜。」

[^1]: 以【大】，如【元】【明】

「世尊！不合何等法？」

佛言：「不與不善法合，不與善法合；不與世間法合，不與出世間法合；不與有漏法合，不與無漏法合；不與有罪法合，不與無罪法合；不與有為法合，不與無為法合。何以故？般若波羅蜜不為得[^2]諸法故生，以是故於諸法無所合。」

[^2]: 諸【大】，〔－〕【宮】【聖】

爾時，釋提桓因白佛言：「世尊！是般若波羅蜜亦不合薩婆若？」

佛言：「如是！憍尸迦！般若波羅蜜亦不合薩婆若，亦不得。」

釋提桓因言：「世尊！云何般若波羅蜜亦不合薩婆若，亦不得？」

佛言：「般若波羅蜜不如名字、不如相、不如起作法合。」

釋提桓因言：「[^3]今云何合？」

[^3]: 今【大】，合【聖】

佛言：「若菩薩摩訶薩如不取、不受、不住、不著、不斷，如是合，亦無所合。如是，憍尸迦！般若波羅蜜、一切法合，亦無所合。」

爾時，釋提桓因白佛言：「未曾有也！世尊！是般若波羅蜜為一切法不起、不生、不得、不失故生。」

須菩提白佛言：「世尊！若菩薩摩訶薩行般若波羅蜜時，作是念：『般若波羅蜜，若一切法合、若不合。』是菩薩摩訶薩則捨般若波羅蜜、遠離般若波羅蜜。」

佛告須菩提：「復有因緣，菩薩摩訶薩捨般若波羅蜜、遠離般若波羅蜜。若菩薩摩訶薩作是念：『是般若波羅蜜無所有、空虛、不堅固。』是菩薩摩訶薩則捨般若波羅蜜、遠離般若波羅蜜。須菩提！以是因緣故，[^4]捨離般若波羅蜜。」

[^4]: 捨【大】，遠【石】

須菩提白佛言：「世尊！信般若波羅蜜，為[^5]信何法？」

[^5]: 信【大】，不信【宋】【元】【明】【聖】

佛告須菩提：「信般若波羅蜜，則不信色，不信受、想、行、識；不信眼乃至意；不信色乃至法；不信眼界乃至意識界；不信檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜；不信內空乃至無法有法空；不信四念處乃至八聖道分；不信佛十力乃至十八不共法；不信須陀洹果、斯陀含果、阿那含果、阿羅漢果、辟支佛道；不信菩薩道；不信阿耨多羅三藐三菩提乃至一切種智。」

須菩提白佛言：「世尊！云何信般若波羅蜜時，不信色乃至一切種智？」

佛告須菩提：「色不可得故，信般若波羅蜜，不信色；乃至一切種智不可得故，信般若波羅蜜，不信一切種智。以是故，須菩提！信般若波羅蜜時，不信色乃至不信一切種智。」

【論】

釋曰：

上[^7]佛、彌勒、須菩提、釋提桓因共說隨喜義。舍利弗雖默然，聽聞是般若波羅蜜隨喜義甚深，無量無邊，大利益眾生；雖漏盡寂滅，發歡喜心，從坐起，合[^8]掌，白佛言：「能作隨喜、斷諸戲論、利益無量眾生令入佛道者，是般若波羅蜜。」佛可其語，故言「是」。

[^7]: 佛【大】，佛與【元】【明】【聖】【石】
[^8]: 掌【大】，手【宋】【元】【宮】【聖】

般若波羅蜜中說諸法實相；諸法實相中無戲論垢濁，故名「畢竟清淨」；畢竟清淨，故能遍照一切五種法藏，所謂過去、未來、[^9]現在、無為及不可說。是故舍利弗言：「世尊！般若波羅蜜能照一切法，畢竟淨故。」

[^9]: 〔－〕【CB】【麗-CB】【宋】【元】【明】【宮】【聖】，為【大】

般若波羅蜜能守護菩薩，救諸苦惱，能滿所願，如梵天王守護三千大千世界，故眾生皆禮。

三界中三毒[^10]泥所不污，故言「不著三界」。

[^10]: 泥【大】，埿【聖】

破一切愛等百八煩惱、我見等六十二見，故言「破無明黑闇」。

諸法中智慧最上，一切智慧中般若波羅蜜為上；以智慧為本，分別四念處等三十七品，是故言「一切助道法中最上」。

能斷生、老、病、死等諸怖畏苦惱，故言「安隱」。

是般若波羅蜜中攝五眼，故言「能與光明」。

離有邊、無邊等諸二邊，故言「能示正道」。

菩薩住金剛三昧，斷一切煩惱微習，令無遺餘，得無礙解脫，故言「一切種智」。

復次，知一切法總相、別相，一切種智因緣，故名「一切種智」。

能生十方三世無量諸佛法故言「諸菩薩母」。

一切法中各各自相空故言「不生不滅」。

斷、常是諸見本，諸見是諸結使本，諸結使是一切生死中苦本，是故言「遠離生死」。

能令眾生信三寶等諸善法寶；得諸善法寶故，得世間、出世間樂。能令眾生得二種樂故言「無救者作護」。

是般若波羅蜜相，乃至十方諸佛所不能壞。所以者何？畢竟不可得[^11]故，何況餘人！故言「具足波羅蜜」。

[^11]: 故【大】，〔－〕【石】

是般若波羅蜜中無自性故，說諸法不轉生死中，不還入涅槃——不生故不轉，不滅故不還，故言「能轉三轉十二行法[^12]輪」。三轉十二行法輪義，如先說。

[^12]: 輪【大】，轉【宋】【元】【宮】

一切法有[^13]二分：若有、若無。是般若中，有亦不應取，無亦不應取；離是有、無，即是諸法性，是故言「能示諸法性」。

[^13]: 二【大】，無【宮】

如是等無量因緣，讚歎般若，後當廣說。

[^14]是般若波羅蜜是無相相。有人心未淳熟，求其定相不能得，便生慢心。是故舍利弗問：「應云何供養？」

[^14]: 是【大】，問曰是【宋】【宮】，論釋曰是【聖】

佛教言：「當如供養佛。」以人從久遠已來深著眾生相，於貴法情薄，是故言：「如供養世尊。」

智者觀之，佛與般若等[^1]無異。所以者何？般若修集，即變為一切智。此中佛自說因緣：「是般若波羅蜜中，出生賢聖等，出生十善道等，世間、出世間法，乃至一切種智。」

[^1]: 無下聖本校異有有字

「爾時，帝釋作是念」者，帝釋意：「以舍利弗漏盡離欲人，如似著法人讚歎般若。」

今舍利弗自說[^2]因緣：「菩薩為般若守護故，以方便力，能隨喜福德迴向，而不破般若波羅蜜相，是事希有，故尊敬般若波羅蜜。是故問佛云何供養。」

[^2]: 因緣菩薩【大】，菩薩因緣菩薩【聖】【石】

復次，憍尸迦！般若波羅蜜自力勢故，勝五波羅蜜。

問曰：

五波羅蜜應以五盲人作喻，何以乃說「百千」？

答曰：

此中說其力勢，不論多少。

復次，若言導五不足為貴，故說「百千」。

復次，波羅蜜亦多，如「賢劫三昧」中有八萬四千種波羅蜜，廣說則無量。

問曰：

檀波羅蜜亦有眼。所以者何？信有罪福，破邪見等無明，故能布施，何以故喻無眼？

答曰：

布施中，智慧是客來，非正體。譬如四大常和合，不得相離；諸波羅蜜和合亦如是。

不能趣道，道者，菩薩十地道；城者，一切種智等諸佛法。

復次，道者，八聖道分；城者，涅槃。

如盲人雖有手足力，不能得隨意有所至；得有眼人示[^*11-2]導，則隨意所[^3]往，皆能成辦。五波羅蜜雖各各有事能，不得般若示導，尚不得二乘，何況無上道！五波羅蜜得般若波羅蜜將導故，得波羅蜜名字，至[^4]成佛道。

[^*11-2]: 導【大】*，道【聖】*
[^3]: 往【大】，作【宋】【宮】【聖】
[^4]: 成【大】，或【宋】

帝釋問：「汝自說諸波羅蜜和合，互相佐助，如四大不得相離。如是者，般若波羅蜜亦待五法，何以獨說以般若故五法得波羅蜜名字？」

答曰：雖六事和合、互相佐助，但般若波羅蜜力大故，五法因得波羅蜜名字。譬如合散，雖眾藥各各有力，石勢大故，名為石散。又如大軍摧敵，雖[^5]各各有力，主將力大故，主得名字。

[^5]: 各【大】，復各【石】

舍利弗已問供養般若事，今問：「行者云何生般若波羅蜜？」

佛答：「若行者觀色等諸法不生相，是則生般若波羅蜜。」

舍利弗復問：「云何觀色等不生故，般若波羅蜜生？」

答曰：「色等，因緣和合起，行者知色虛妄，不令起；不起故不生，不生故[^6]不得，不得故不失。」

[^6]: 不得不得【大】，不可得不可得【聖】【石】

爾時，舍利弗問意：「般若無生[^7]緣[^8]處，行者亦無生，如是般若與何法合？終歸何處住？得何果報？」

[^7]: 緣【大】，緣及【石】
[^8]: 處【大】，處及【聖】

答曰：「般若波羅蜜無生相故無所合。」若般若波羅蜜有法合者，若善、若不善等，是不名般若波羅蜜；今無所合，故入般若波羅蜜數中。

問曰：

若爾者，帝釋已知一切法不合，何以獨問「薩婆若不合」？

答曰：

帝釋貴重深著是般若，於薩婆若愛未斷，故言：「乃至薩婆若亦不合耶？」

佛答：「般若波羅蜜、薩婆若亦不合。」一切法畢竟無生故。

此中佛破斷滅邪見故說「合」；般若波羅蜜不如凡夫人取相、著名、作起有為法合，如佛心合。

問曰：

云何如佛心合？

答曰：

一切相虛誑，故「不取相」；一切法中有無常等過咎，故「不受」；吾我心縛著世間，皆動相，故「不住」；能生種種苦惱，後變異，故「不著」；一切世間顛倒，顛倒果報不實，如幻、如夢，無所滅，故「不斷」。是故佛不著法、不生高心，入畢竟空善相中，深入大悲，以救眾生，[^9]菩薩應如佛心合。

[^9]: 菩薩【大】，苦【聖】

帝釋歡喜，讚言：「希有！是般若波羅蜜不破壞諸法，不生、不得、不失故，而能成就菩薩，令得至佛。」

須菩提言：「若菩薩用有所得如是分別一切智等，一切法若合、若不合，是菩薩則失般若波羅蜜。」

佛然可其言，如是更有因緣：「菩薩若取汝所說『一切法無合不合』，取是空相，言『般若空無所有、不牢固』，是亦失般若波羅蜜。」

須菩提知般若波羅蜜不可得相，是故問：「若信般若波羅蜜，信何法？」般若波羅蜜空亦不可得，為決定心[^10]信[^11]於何法？

[^10]: 信【大】，〔－〕【宋】【宮】
[^11]: 於【大】，〔－〕【聖】【石】

佛言：「色等一切法不可信。何以故？色等一切法自性不可得故不可信。」[^12]

[^12]: 大智度經卷第六十三終【石】

【經】

須菩提白佛言：「世尊！是般若波羅蜜名為摩訶波羅蜜。」

「須菩提！何因緣故，是般若波羅蜜名為摩訶波羅蜜？」

須菩提言：「世尊！是般若波羅蜜，不作色大、不作色小，受、想、行、識不作大、不作小；眼乃至意，色乃至法，眼識界乃至意識界，不作大、不作小；檀波羅蜜乃至禪波羅蜜，不作大、不作小；內空乃至無法有法空，不作大、不作小；四念處乃至阿耨多羅三藐三菩提，不作大、不作小；諸佛法，不作大、不作小；諸佛，不作大、不作小。是般若波羅蜜，不作色合、不作色散，受、想、行、識不作合、不作散；乃至諸佛不作合、不作散。[^14]色不作無量、不作非無量；乃至諸佛不作無量、亦不作非無量。[^15]色不作廣、不[^1]作狹；乃至諸佛不作廣、不作狹。不作色有力、不作色無力；乃至諸佛不作有力、不作無力。世尊！以是因緣故，是般若波羅蜜，名摩訶波羅蜜。

[^14]: 色不作【大】，不作色【元】【明】【聖】
[^15]: 色不作【大】，不作色【元】【明】
[^1]: 作【大】*，作色【元】【明】*

「世尊！若[^2]新發意菩薩摩訶薩若不遠離般若波羅蜜、不遠離禪波羅蜜、不遠離毘梨耶波羅蜜、不遠離羼提波羅蜜、不遠離尸羅波羅蜜、不遠離檀波羅蜜，如是念：『是般若波羅蜜，不作色大、不作色小，乃至諸佛不作大、不作小；色不作合、不作散；不作色無量、不作色非無量；不作色有力、不作色無力；乃至諸佛不作有力、不作無力。』世尊！菩薩摩訶薩若如是知，是為[^3]不行般若波羅蜜。何以故？是非般若波羅蜜相，所謂作色大小，乃至諸佛作大小；色有力無力，乃至諸佛有力無力。

[^2]: 新【大】，斷【聖】
[^3]: 不【大】，〔－〕【聖】

「世尊！是菩薩摩訶薩用有所得故，有大過失。所謂行般若波羅蜜時，作色大、作色小，乃至諸佛作有力、作無力。何以故？有所得相者，無阿耨多羅三藐三菩提。

「所以者何？眾生不生故，般若波羅蜜亦應不生；色不生故，般若波羅蜜不生；乃至佛不生故，般若波羅蜜不生。

「眾生性無故，般若波羅蜜性無；色性無故，般若波羅蜜性無；乃至佛性無故，般若波羅蜜性無。

「眾生非法故，般若波羅蜜非法；色非法故，般若波羅蜜非法；乃至佛非法故，般若波羅蜜非法。

「眾生空故，般若波羅蜜空；色空故，般若波羅蜜空；乃至佛空故，般若波羅蜜空。

「眾生離故，般若波羅蜜離；色離故，般若波羅蜜離；乃至佛離故，般若波羅蜜離。

「眾生無有故，般若波羅蜜無有；色無有故，般若波羅蜜無有；乃至佛無有故，般若波羅蜜無有。

「眾生不可思議故，般若波羅蜜不可思議；色不可思議故，般若波羅蜜不可思議；乃至佛不可思議故，般若波羅蜜不可思議。

「眾生不滅故，般若波羅蜜不滅；色不滅故，般若波羅蜜不滅；乃至佛不滅故，般若波羅蜜不滅。

「眾生不可知故，般若波羅蜜不可知；色不可知故，般若波羅蜜不可知；乃至佛不可知故，般若波羅蜜不可知。

「眾生力不成就故，般若波羅蜜力不成就；色力不成就故，般若波羅蜜力不成就；乃至佛力不成就故，般若波羅蜜力不成就。

「世尊！以是因緣故，諸菩薩摩訶薩[^4]般若波羅蜜名為摩訶波羅蜜。」

[^4]: 般若【大】，是般若【石】

[^*6-1]【論】

[^*6-1]: 【論】【大】*，〔－〕【宋】【宮】*

[^5]釋曰：

[^5]: 釋曰【大】，〔－〕【石】

須菩提聞佛所說，疑心開解，讚歎般若波羅蜜言：「是般若名為摩訶波羅蜜。」

佛反問須菩提：「於汝[^6]意云何？何[^7]以名為大波羅蜜？」

[^6]: 意【大】，〔－〕【石】
[^7]: 以【大】，以故【元】【明】

須菩提答：「色等諸法不作大、不作小故。」

凡夫人心於諸法中隨意作大、小。如人急時，其心縮小；安隱富[^8]樂時，心則寬大。[^9]又如八背捨中，隨心故，外色或大、或小。

[^8]: 樂【大】，貴【石】
[^9]: 又【大】*，有【石】*

[^*9-1]又如凡夫人於眼見色中，非色事亦言色；如指業、指量、指數、指一異等法合為色，是名色作大。有人眼見色，可見處名色，不可見處不名色。有人言：麁色虛誑[^10]非真色，但微塵常故是真色；微塵和合時，假名為色，是名色作小。

[^*9-1]: 又【大】*，有【石】*
[^10]: 非【大】，不【石】

如是等因緣，凡夫人於色或作大、或作小，隨憶想分別故，破諸法性；般若波羅蜜，隨色性如實觀，不作大、小。

「不合不散」者，般若波羅蜜，不說[^11]微色和合更有色生；但有假名，無有定相色，是故無合、無散。

[^11]: 微【大】，微塵【宋】【元】【明】

色無邊故無量，無處不有色、無時不有色，故無有量。

色是作法；般若波羅蜜中，不以微塵合故有[^12]麁色；不以麁色散故還歸微塵，是故言[^13]不合不散；起法有分別籌量多少，不得言不合不散

[^12]: 麁【大】，眾【宮】
[^13]: 不合不散【大】，〔－〕【宮】

無量，如凡人空故說無量，實故說有量；般若波羅蜜遠離空、實故言「非量非無量」。

凡夫人隨心憶念得解故，於色作廣、作狹；般若波羅蜜觀實法相，不隨心故，非廣、非狹。

凡夫人不知和合因緣生諸法，故言「色有力」。如合眾縷以為繩，不知者謂繩有力；又如牆崩殺人，言牆有力。若各各分散，則無有力。般若波羅蜜，知和合相，不說一法有力、不說言無力。

是故名「摩訶[^14]般若波羅蜜」。

[^14]: 般若【大】，〔－〕【宋】【元】【明】【宮】

復有大因緣，若菩薩不遠離六波羅蜜，色等諸法不作大、不作小。但[^15]行般若波羅蜜，則心散亂、不調順，多生疑悔、邪見，失般若波羅蜜相。若與五波羅蜜和合行，則調柔[^16]不錯，能成辦眾事。譬如八聖道分，正見是道，若無七事佐助，則不能[^17]辦事，亦不名正見。是故佛說：一切諸善法皆從因緣和合共生，無有一法獨自生者。是故和合時各各有力，但力有大小。是名行般若波羅蜜。

[^15]: 行【大】，作【宮】
[^16]: 不錯【大】，〔－〕【石】
[^17]: 辦【大】，成辦【聖】【石】

若菩薩離五波羅蜜，行般若波羅蜜，分別色等諸法若大、若小等，是人即墮[^18]用有所得，墮有邊中。若於色等諸法無所分別若大、若小，離五波羅蜜，著是不大不小等空相。先分別諸法大小，有所得為失；今著不大不小等空相，亦是失。

[^18]: 用【大】，欲【石】

所以者何？此中須菩提說因緣：「有所得相者，乃至無阿耨多羅三藐三菩提。」

所以者何？阿耨多羅三藐三菩提，寂滅相、無所得相、畢竟清淨相。有所得相者，生諸戲論、諍競；一切法無生無滅，無所得相。

如我、眾生，十方求索不可得，但有假名，實不生。眾生不生故，般若波羅蜜亦如眾生相，破吾我顛倒，故不生不滅。如色等諸法，生相不可得故[^1]不生。二法攝一切法：若眾生、若法。此二法因緣[^2]故和合生，但有假名，無有定性；若法無定性，此法即是無生。是二法無生故，當知色等諸法亦無生。

[^1]: 不生【大】，不生不生【石】
[^2]: 故【大】，〔－〕【宋】【元】【明】【宮】

眾生、法，無性、無所有、空、離、不可思議、不滅、不可知亦如是。

「眾生力不成就故，般若波羅蜜力不成就」者，先說「一切法從因緣和合生，各各無自力」。般若波羅蜜，知諸法各各無自力故無自性，無自性故空。

般若波羅蜜從諸法生故無自力；無自力故，亦同諸法畢竟空。是故說「眾生及法力不成就故，般若波羅蜜力亦不成就」。

問曰：

先說「色等諸法不作有力、不作無力」，今何以更說「眾生及色等諸法力不成就故，般若波羅蜜力亦不成就」？

答曰：

上說「般若觀諸法，不作有力、不作無力」，聽者謂：「般若波羅蜜能作是觀，即[^3]有大力。」是故此中說「眾生、色等力不成就故，般若波羅蜜力亦不成就」。

[^3]: 有大【大】，大有【聖】

如是等種種因緣故名「摩訶波羅[^4]蜜」。

[^4]: 蜜字次行石山寺本有釋三十九品竟六字

[^5]大智度論釋信謗品第四十一

[^5]: （大智…一）十二字【大】，大智度論釋信毀品第四十一上【宋】【元】，大智度論釋第四十一品上信毀品【宮】，釋信毀品第四十一之上【明】，大智度論釋第四十品上埿犁品【聖】，摩訶般若波羅蜜品第四十泥梨品【石】

[^*13-1]【經】

[^*13-1]: 【經】【大】*，〔－〕【宋】【宮】*，大智度經品之餘卷第六十四首【石】

爾時，慧命舍利弗白佛言：「世尊！有菩薩摩訶薩，信解是般若波羅蜜者，從何處終，來生是間？發阿耨多羅三藐三菩提心來為幾時？為供養幾佛？行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜來幾時，能隨順解深般若波羅蜜義？」

佛告舍利弗：「是菩薩摩訶薩供養十方諸佛，來生是間。是菩薩發阿耨多羅三藐三菩提心來無量無邊阿僧祇百千萬億劫。是菩薩摩訶薩從初發心常行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜；供養無量無邊不可思議阿僧祇諸佛，來生是間。舍利弗！是菩薩摩訶薩若見、若聞般若波羅蜜，作是念：『我見佛，從佛聞[^6]法。』舍利弗！是菩薩摩訶薩能隨順解深般若波羅蜜義，以無相、[^7]無二、無所得故。」

[^6]: 法【大】，〔－〕【宋】【元】【明】【宮】
[^7]: 無二【大】，〔－〕【宋】【宮】

須菩提白佛言：「世尊！是般若波羅蜜可聞、可見耶？」

佛告須菩提：「是般若波羅蜜無有聞者、無有見者；般若波羅蜜無聞、無見，諸法鈍故。禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜無聞、無見，諸法鈍故。內空無聞、無見，諸法鈍故；乃至無法有法空無聞、無見，諸法鈍故。四念處無聞、無見，諸法鈍故；乃至八聖道分無聞、無見，諸法鈍故。佛十力乃至十八不共法無聞、無見，諸法鈍故。須菩提！佛及佛道無聞、無見，諸法鈍故。」

須菩提白佛言：「世尊！是菩薩幾時行佛道，能習行如是深般若波羅蜜？」

佛告須菩提：「是中應分別說。須菩提！有菩薩摩訶薩初發意習行深般若波羅蜜、禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜，以方便力故，於諸法無所破壞，不見諸法無利益者；亦終不遠離行六波羅蜜，亦不遠離諸佛；從一佛[^8]世界至一佛世界，若欲以善根力供養諸佛，隨意即得；終不生母人腹中，終不離諸神通，終不生諸煩惱及聲聞、辟支佛心；從一佛[^9]世界至一佛[^*9-1]世界，成就眾生、淨佛[^10]世界。[^11]須菩提！如是等諸菩薩摩訶薩能習行深般若波羅蜜。

[^8]: 世【大】*，國【石】*
[^9]: 世界【大】*，國【石】*
[^*9-1]: 世界【大】*，國【石】*
[^10]: 世界【大】*，國土【石】*
[^11]: 須【大】，故須【石】

「須菩提！有菩薩摩訶薩多見諸佛若無量百千萬億，從諸佛所，行布施、持戒、忍辱、精進、一心、智慧，皆以有所得故。是菩薩聞說深般若波羅蜜時，便從眾中起去，不恭敬深般若波羅蜜及諸佛。是菩薩今在此眾中坐，[^12]聞是甚深般若波羅蜜，不樂，便捨去。何以故？是善男子、善女人等先世聞深般若波羅蜜時棄捨去，今世聞深般若波羅蜜亦棄捨去，身心不和。是人種愚癡因緣業，種是愚癡因緣罪故，聞說深般若波羅蜜[^13]毀呰；毀訾般若波羅蜜故，毀呰過去、未來、現在諸佛一切智、一切種智。是人毀呰三世諸佛一切[^14]智，起破法業；[^15]因緣集故，無量百千萬億歲墮大地獄中。是破法人輩，從一大地獄至一大地獄，若火劫起時，[^16]至他方大地獄中生；在彼間，從一大地獄至一大地獄，彼間若[^17]火劫起時，復至他方大地獄中生；在彼間，從一大地獄至一大地獄，如是遍十方，彼間若火劫起故，從彼死，破法業因緣未盡故，還來是間大地獄中生。此間，亦從一大地獄至一大地獄，受無量苦，此間火劫起故，復至十方他[^*10-1]世界生。畜生中，受破法罪業苦，如地獄中說。重罪漸薄，或得人身，[^1]生盲人家，生旃陀羅家，生除廁、擔死人種種下賤家；若無眼、若一眼、若眼瞎，[^2]若無舌、無耳、無手；所生處無佛、無法、無佛弟子處。何以故？種破法業，積集厚重具足故，受是果報。」

[^12]: 聞【大】，不樂聞【石】
[^13]: 毀呰毀訾【大】，訾毀訾毀【宋】【元】【明】【宮】
[^14]: 智【大】，智故【元】【明】
[^15]: 因緣【大】，破法業因緣【元】【明】【聖】【石】
[^16]: 至【大】，復至【石】
[^17]: 火【大】，大【聖】
[^*10-1]: 世界【大】*，國土【石】*
[^1]: 生【大】，生生【宋】【元】【明】
[^2]: 若【大】，〔－〕【宋】【元】【明】【宮】【聖】

爾時，舍利弗白佛言：「世尊！五逆罪與破[^3]法相似耶？」

[^3]: 法【大】，法罪【宋】【元】【明】【宮】【聖】【石】

佛告舍利弗：「不應言相似。所以者何？若有人聽說是甚深般若波羅蜜時，毀呰[^4]不信，作是言：『不應學是法，是非法、非善、非佛教，諸佛不說是語。』是人自毀訾般若波羅蜜，亦教他人毀訾般若波羅蜜；自壞其身，亦壞他人身；自飲毒殺身，亦飲他人毒；自失其身，亦失他人身；自不知不信、毀訾深般若波羅蜜，亦教他人令不信不知。舍利弗！如是人，我不聽聞其名字，何況眼見！何以故？當知是人名為污法人，為墮衰濁黑性。如是人，若有聽其言、信用其語，亦受如是苦。舍利弗！若人破般若波羅蜜，當知是名為破法人。」

[^4]: 不信【大】，不信般若波羅蜜【石】

舍利弗白佛言：「世尊！世尊說破法之人所受重罪，不說是人所受身體大小？」

佛告舍利弗：「不須說是人受身大小。何以故？是破法人若聞所受身大小，便當吐熱血，若死、若近死苦。[^5]是破法人聞如是身有如是重罪，是人便[^6]大愁[^7]憂，[^8]如箭入心，漸漸乾枯。作是念：『破法罪故，得如是大醜身，受如是無量苦。』以是故，佛不聽舍利弗問是人所受身體大小。」

[^5]: 是【大】，若是【石】
[^6]: 大愁憂【大】，〔－〕【宮】
[^7]: 憂【大】，毒【聖】
[^8]: 如【大】，〔－〕【聖】

舍利弗白佛言：「願佛說之，為未來世作明[^9]誡！令知破法業積集故，得如是大醜身，受如是[^10]大苦。」

[^9]: 誡【大】*，戒【宋】*【元】*【明】*，〔－〕【宮】【聖】*
[^10]: 大【大】，〔－〕【宋】【元】【明】【宮】【聖】【石】

佛告舍利弗：「後世人若聞是破法業積集厚重具足，受大地獄中久久無量苦，聞是久久無量[^11]苦時，足為未來世作明[^*9-1]誡！」

[^11]: 苦時【大】，時苦【宋】【元】【明】【宮】【聖】
[^*9-1]: 誡【大】*，戒【宋】*【元】*【明】*，〔－〕【宮】【聖】*

舍利弗白佛言：「世尊！若白[^12]淨善男子、善女人聞是法足作依止，寧失身命，終不破法，自念：『我若破法，當受如是苦！』」

[^12]: 淨【大】，性【宋】【元】【明】【宮】【聖】

[^*6-2]【論】

[^*6-2]: 【論】【大】*，〔－〕【宋】【宮】*

釋曰：

舍利弗聞般若波羅蜜甚深微妙，聞者尚難，何況能行！是故言：「信解般若者，是為希有！」是故問世尊：「若信解般若者，是人於何處終，來生是[^13]間？」

[^13]: 間【大】，聞【石】

舍利弗作是念：「是人應從好[^*10-2]世界終，來生是間。是人不應新發意，不應少供養佛，不應少行六波羅蜜，必是大德人，未聖而能知聖法故。」是故問：「發意幾時？供養幾佛？行六波羅蜜幾時？」

[^*10-2]: 世界【大】*，國土【石】*

「能隨順解深般若[^14]波羅蜜義」者，是菩薩於諸法不取相、不著空，行[^15]空行，和合五波羅蜜行般若波羅蜜；[^16]用大慈悲心，為一切眾生行般若波羅蜜故。

[^14]: 波羅蜜【大】*，〔－〕【宋】【元】【明】【宮】*
[^15]: 空行【大】，空【宋】【宮】，行空【元】【明】
[^16]: 用【大】，行般若波羅蜜用【石】

「十方諸佛清淨[^*10-3]世界中終，來生是間」者，為度有緣眾生，又與釋迦[^17]文尼佛共因緣故。雖有此間死、此間生者，但以從他方佛所來者貴故。

[^*10-3]: 世界【大】*，國土【石】*
[^17]: 文【大】，牟【聖】【石】

發心來無量阿僧祇劫，諸福德力集厚故，能信解隨順深義。

有人雖無量阿僧祇劫發心久，不行功德[^18]者，是故說：「從發心來，常行六波羅蜜。」

[^18]: 者【大】，〔－〕【石】

常行六波羅蜜福德故，能得見、能得供養無量無邊阿僧祇佛。

是菩薩成就上四因緣故，得無量無邊福德、智慧；是福德因緣故，諸煩惱薄，心柔軟。菩薩信、慧等諸根利，轉增得力故，深入般若波羅蜜，[^19]污厭世間事。若見般若[^*14-1]波羅蜜經卷，即時心生「如見佛」；若披卷尋義，即時心生「如從佛聞」。信力[^20]成就、慧力[^21]成就故，隨順解深般若[^22]波羅蜜義，所謂一切無相故；出十二入二法；不二法中，心無所著故，名無所得。略說三相，是[^23]隨順[^24]解般若波羅蜜義。

[^19]: 污【大】，行【聖】
[^*14-1]: 波羅蜜【大】*，〔－〕【宋】【元】【明】【宮】*
[^20]: 成就【大】，〔－〕【元】【明】【石】
[^21]: 成就【大】，〔－〕【宋】【宮】
[^22]: 波羅蜜【大】，〔－〕【宋】【元】【明】【宮】【聖】
[^23]: 隨【大】，〔－〕【宋】【元】【明】【宮】
[^24]: 解【大】，解深【聖】【石】

須菩提聞[^25]說見經卷如[^26]見佛、[^27]讀經文如從佛聞，如似有著，是故問：「般若可見、可聞耶？」須菩提意：「以般若波羅蜜畢竟空，天眼、天耳猶不能見、聞，何況肉眼、肉耳！出世間慧眼亦不得見，何況世間眼！」

[^25]: 說【大】，〔－〕【宋】【元】【明】【宮】【聖】
[^26]: 見【大】，是【宋】【宮】
[^27]: 讀【大】，讚【宋】【宮】

佛順其意答：「般若波羅蜜不可得見、聞。」

此中說因緣：「諸法入般若波羅蜜中，皆一相無相，是中無分別聞者、見者及可聞、可見。」三界凡夫人作分別：是眼、是色，是耳、是聲；六情是利，六塵是鈍；色等諸法是鈍，慧等是利。諸法入般若波羅蜜中，如百川歸海，皆為一味，是故說：「般若波羅蜜不可見、不可聞，以諸法鈍故。」從檀波羅蜜乃至佛道、須陀洹乃至佛，亦如是。

復次，眾生離法，不能聞、不能見；法離眾生，亦不能聞、不能見。

問曰：

上已[^28]問「菩薩發意幾時、供養幾佛，能順解深義」，今何以更問？

[^28]: 問【大】，間【聖】

答曰：

上佛說「般若無聞、無見」，亦說「見般若經卷如見佛，[^29]讀般若如從佛聞」。二相說是般若——亦言「可見、可聞」，亦言「不可見、不可聞」。是故還問佛：「菩薩幾時行得是方便，能行有、能行無，行有不墮三界、行無不墮斷滅，能隨般若波羅蜜相行？」

[^29]: 讀【大】，說【宋】【宮】

佛答：「有，此事不定，應當分別說。」

或有菩薩[^30]初發心，便能習行甚深六波羅蜜。「習行」者，一心信受常行。「方便力故」者，雖行六波羅蜜，起福德因緣，而心不著。「諸法無所破壞」者，是菩薩信力、智慧力大故，聞摩訶衍深法，即時信；聞聲聞法亦信；聞外道在家、出家法，亦不破壞。而於中出二種利：一者、分別是道、非道，捨非道、行是道；二者、一切法入般若波羅蜜中，無是、無非，無破、無受。「不見諸法無利益」者，即是上說於中出利者。是[^1]德福具足故，[^2]終不遠離六波羅蜜，乃至淨佛[^*10-4]世界，略說義。

[^30]: 初【大】，從初【石】
[^1]: 德福【大】，福德【宋】【元】【明】【宮】
[^2]: 終【大】，知【元】【明】
[^*10-4]: 世界【大】*，國土【石】*

有菩薩雖新發意，深信受是般若波羅蜜。

有菩薩久發意，供養千萬億諸佛，用有所得行六波羅蜜，不信受是般若波羅蜜。此中佛自說因緣：是人於過去世聞深般若波羅蜜，不信不受，[^3]從坐起去；今佛[^4]為說，不信不受。破般若波羅蜜罪[^5]業果報故，說是人不信不受業因緣故，即起愚癡業[^6]因緣；得愚癡業因緣故，疑悔惡邪，著心轉增；著心轉增故，於大眾中，毀訾破壞般若波羅蜜；[^7]破壞般若波羅蜜故，破三世十方諸佛一切智；破三世十方諸佛一切智罪故，轉身墮大地獄。

[^3]: 從坐起去今佛【大】，去今佛從坐起作【宋】
[^4]: 為說【大】，欲現【宮】【聖】【石】
[^5]: 業【大】，〔－〕【宋】【元】【明】【宮】【聖】【石】
[^6]: 因緣【大】，〔－〕【石】
[^7]: 破壞【大】，毀呰破壞【石】

「大地獄」者，阿鼻地獄，無量百千萬億阿僧祇歲，受憂愁、苦惱。憂愁是心苦，[^8]惱是身苦。

[^8]: 惱【大】，苦惱【宋】【元】【明】【宮】【聖】

「從一大地獄至一大地獄」者，如福德因緣故，上有六欲天；罪業因緣亦如是，下有八種大地獄。八種大地獄[^9]各有十六小地獄，是中阿鼻最大。餘須彌四天下，亦如是。是三千大千世界中，有百億須彌山，有百億阿鼻地獄，是故說「從一阿鼻大地獄至一阿鼻大地獄」。如人從會至會；又如入正位者，從天上來受人間樂，從人中還至天上受樂。若此間火劫起，其罪未盡故，轉至他處十方世界[^10]大地獄中受罪；若彼間[^11]火劫起，復展轉至他方；他方[^*11-1]火劫起，復還生此間阿鼻地獄中，展轉如前。

[^9]: 各【大】，各各【聖】【石】
[^10]: 大【大】，〔－〕【宋】【宮】
[^11]: 火【大】*，大【聖】*
[^*11-1]: 火【大】*，大【聖】*

是破般若波羅蜜罪小[^12]滅，展轉生勤苦畜生中。此間火劫起，復生他方世界畜生中，展轉受苦；彼間火劫起，還來此間，復展轉如前。

[^12]: 滅【大】，減【宋】【元】【明】【宮】【石】

罪轉[^13]微輕，或得人身，生下賤家，所謂生[^14]生盲家，不[^15]欲見般若波羅蜜罪故。[^16]輕賤說法人故，生旃陀羅及除糞、擔死人等下賤家。[^17]毀呰說法者故無舌，不欲聞故無耳，[^18]麾手非撥故無手。此人心雖愛佛，以愚癡無智故，毀滅佛母，破壞法藏；破壞法藏故，生無佛、法、眾處。

[^13]: 微輕【大】，輕微【石】
[^14]: 生盲【大】，盲人【聖】
[^15]: 欲【大】，用【石】
[^16]: 輕【大】，轉【聖】
[^17]: 毀【大】，生毀【聖】【石】
[^18]: 麾手【大】，手麾【石】

問曰：

何以不說生餓鬼中？

答曰：

是破壞法者，多[^19]以二煩惱，所謂瞋恚、愚癡。[^20]慳貪發故墮餓鬼，此中無慳故不說。

[^19]: 以【大】，是【石】
[^20]: 慳【大】，〔－〕【宋】【宮】

問曰：

舍利弗何以言「五逆罪與破法罪相似」？

答曰：

舍利弗[^21]是聲聞人，常聞五逆罪最重，墮阿鼻地獄，一[^22]劫受苦。聲聞人不悉知供養般若得大果報，又不知謗毀般若得大罪，故舉五逆，對[^23]問相似不？

[^21]: 是【大】，〔－〕【宋】【宮】
[^22]: 劫【大】，切【元】【明】
[^23]: 問【大】，問曰【石】

[^24]答言不相似者，以相去懸遠故。所以者何？此人毀謗般若者，自失大利，亦令他失；自遠離般若，亦令他遠離；自破壞善根，亦破他善根；自塗邪見毒，亦塗他邪見毒；自失其身，亦失他身；自不知故、著法愛[^25]故破，亦令他破般若波羅蜜。

[^24]: 答言不【大】，得言【宋】【宮】，若不【聖】
[^25]: 故【大】，故自【宋】【元】【明】【宮】

如父母愛子，恩極一世，又以因緣故愛；是行般若波羅蜜菩薩，於無邊世中，深心愛念眾生。父母念子，無能以一眼與者；行般若波羅蜜者，於無邊劫中，以頭、目、髓、[^26]腦，積過[^27]須彌，以施眾生。

[^26]: 腦【CB】【宋】【元】【明】【宮】【聖】，惱【大】
[^27]: 須彌【大】，須彌山【聖】【石】

出佛身血、殺阿羅漢，但壞肉身，不壞法身。壞僧是離眷屬，讚五法，不壞般若。是故五逆罪不得似壞般若波羅蜜。般若波羅蜜能令人作佛，毀般若罪則無喻。是故破般若人，[^28]我不欲聽聞其名字，何況眼見！是破般若人，或先世福德因緣，廣學多聞、富貴威德、巧於談語、諸魔官屬常隨逐佐助故，未得阿鞞跋致菩薩見其多人供養，多有出家、在家弟子；是故若有[^29]說其名者，不聽聞之，何況親附禮拜、受其教訓！所以者何？菩薩欲增長善法，利益眾生；是人欲破法，令眾生墮大衰[^30]濁——二事相違故。

[^28]: 我不欲【大】，不【宮】
[^29]: 說【大】，讚【宋】【元】【明】【宮】【聖】【石】
[^30]: 濁【大】，冥【宮】【聖】

「衰濁」者，如人著衰，雖好衣美食，常無色力；雖勤身作務，財產日耗。是人壞一切佛上法[^31]寶故，雖身口業善，持戒、布施、[^32]讚經，善法終不增長；如濁水泥，不見面像，亦不中飲。是人不中親近，若親近者，則[^33]喜染著。是人破法故，邪見疑悔常擾亂心。先所聞法，深染愛著，不解般若波羅蜜相，故言：「般若波羅蜜無所有、空、不堅固，無有罪福。」如是濁亂[^34]蔽其心[^35]故，不能得見清淨實法相。「黑性」者，[^36]佛法中善法名白，不善法名黑。是人常積集不善法，故成不善性。若有信受其語，其罪亦同。

[^31]: 寶【大】，實相【石】
[^32]: 讚【大】，讀【宋】【元】【明】【宮】【聖】
[^33]: 喜【大】，憙【聖】
[^34]: 蔽【大】，〔－〕【宮】【聖】
[^35]: 故【大】，〔－〕【聖】
[^36]: 佛【大】，不善佛【聖】

問曰：

舍利弗何以問是人受身大小，而佛不答？

答曰：

舍利弗既聞受罪時節及處所，不聞其身大小，意欲聞佛說其大身。又如帝釋身長十里，受樂遍滿；故欲知受罪身大，受苦亦多。

有二因緣故，佛不為說：一者、上已說「其在二惡道中，久受苦惱」；今復說「其身大醜惡」，人或不信，不信者當受久劇之苦故。二者、若信佛語，則大憂怖，憂怖故風發，吐熱血死；「若死等」者，設令不死，身常乾枯。若不信，後世受重罪，故佛不說。

舍利弗白佛：「今雖以二因緣故不說，願憐愍未來世人故說。」

佛言：「若有善根白性福德人，足作依止。」白性者，與黑性相違。依止者，聞是受苦，更不敢作。若不信，雖說身大亦不信；若信，聞上受苦久遠足可信。[^1]

[^1]: 信【大】，信三業中應攝身口意【宋】【元】【明】【聖】【石】，不分卷【石】

大智度論卷第六十[^2]二

[^2]: 二【大】，二(釋第三十九品訖第四十品上)【宋】【聖】，二(釋第四十品訖四十一上)【元】，二(釋第四十品訖四十一上)【宮】，二＋（釋第三十九品訖第四十品上）夾註【宮】

