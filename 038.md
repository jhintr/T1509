[^6]大智度論釋往生品[^7]第四之上(卷三十八)

[^6]: （大智…八）十六字【大】，摩訶般若波羅蜜經品第四往生品四卷四十【石】
[^7]: 第四之上【大】，第四品上【宋】【宮】，第四之一【元】【明】

聖者龍樹造

後秦龜茲國三藏鳩摩羅什譯

[^8]【經】

[^8]: 【經】【大】*，〔－〕【宋】【宮】*

舍利弗白佛言：「世尊！菩薩摩訶薩行般若波羅蜜，能如是習相應者，從何處終，來生此間？從此間終，當生何處？」

佛告舍利弗：「是菩薩摩訶薩行般若波羅蜜，能如是習相應者，或從他方佛國來[^9]生此間，或從兜率天上來生此間，或從人道中來生此間。

[^9]: 生【大】，至【宮】

「舍利弗！從他方佛國來者，疾與般若波羅蜜相應；與般若波羅蜜相應故，捨身來生此間，諸深[^10]法[^11]要[^12]皆現在前，後還與般若波羅蜜相應，在所生處常值諸佛。

[^10]: 法要【大】，妙法【宋】【元】【明】
[^11]: 要【大】，〔－〕【宮】【石】
[^12]: 皆【大】，〔－〕【宮】

「舍利弗！有一生補處菩薩，兜率天上終，來生是間；是菩薩不失六波羅蜜，隨所生處，一切陀羅尼門、諸三昧門疾現在前。

「舍利弗！有菩薩人中命終、還生人中者，除阿毘跋致，是菩薩根鈍，不能疾與般若波羅蜜相應，諸陀羅尼門、三昧門不能疾現在前。」

[^13]【論】

[^13]: 【論】【大】下同，〔－〕【宋】【宮】下同

問曰：

是般若波羅蜜中，眾生畢竟不可得；如上品說：「舍利弗！[^14]如一切眾生不可得，壽者、命者乃至知者、見者等眾生諸異名字，皆空無實。」此[^15]中何以問「從何所來，去至何所[^16]上」？眾生異名即是菩薩，眾生無故，菩薩亦無。又此經中說：「菩薩但有名字，無有實法。」今舍利弗何以作此問？

[^14]: 如【大】，〔－〕【宋】【宮】，知【元】【明】
[^15]: 中【大】，〔－〕【宋】【元】【明】【宮】
[^16]: 上【大】，止【宋】【元】【明】【宮】

答曰：

佛法中有二諦：一者、世諦，二者、第一義諦。為世諦故，說有眾生；為第一義諦故，說眾生無所有。

復有二種：有知名字相，有不知名字相；譬如軍立密號，有知者，有不知者。

復有二種：有初習行，有久習行；有著者，有不著者；有知他意[^17]者，[^18]有不知他意者(雖有言辭，知其寄言以宣[^19]理)。

[^17]: 者【大】，〔－〕【宋】【元】【明】【宮】
[^18]: 有【大】，〔－〕【石】
[^19]: 理【大】，理也【宋】【元】【明】【宮】

為不知名字相、初習行、[^20]著、不知他意者，故說「無眾生」。

[^20]: 著【大】，著者【元】【明】

為知名字相、久習行、不著、知他意者，故說言「有眾生」。

舍利弗以天眼明，見六道眾生生死善惡，於此無疑；但不知從他方無量阿僧祇[^21]世界諸菩薩來者，故問。有諸大菩薩從此間終，生他方無量阿僧祇佛國，舍利弗天眼所不見，故問。

[^21]: 世界【大】*，國土【石】*

復次，有聲聞人見菩薩行六波羅蜜，久住生死中，漏未盡故，集種種智慧、內外經書，而不證實際，未[^22]免生老病死，愍而輕之言：「此等命終，以三毒未盡故，當墮何處？如佛說：『諸凡夫人，常開三惡道門；於三善道為客，於三惡處為家。三毒力強，過去世無量劫罪業積集，而不取涅槃，將受眾苦，甚可[^A1]愍之！』」如是等小乘人，輕愍是菩薩。

[^22]: 免【大】，勉【宋】【宮】
[^A1]: 愍【CB】【麗-CB】，惑【大】(cf. K14n0549_p0882b07; T25n1509_p0336c15)

舍利弗於一切聲聞中為第一大法將，知有是事，欲令眾生起敬心於菩薩，故問。

佛以三事答：一、從他方佛國來生，二、從兜率天上來，三、從人道中來。

問曰：

如從他方佛國來者，以遠故，舍利弗不知；兜率天上、人道中來者，何以不知？

答曰：

舍利弗不知他方佛國來者故問；佛為如所應分別，答有三處來。

問曰：

世間有六道，何以故於天中[^23]別說兜率天來，人道中不分別處所，他方佛國來者亦不分別天道、人道？

[^23]: 別【大】，分別【元】【明】

答曰：

六趣中，三是惡道；惡道中來，受苦因緣，心鈍故，不任得道，是故不說。

問曰：

三惡道中來，亦有得道者。如舍利弗大弟子牛足比丘，五百世牛中生，末後得人身，足猶似牛，而得阿羅漢道。復有摩偷婆尸他比丘，五百世生獼猴中，末後得人身，得三明、六神通阿羅漢，猶好跳[^1]躑，以有餘習故。如是等皆得道，何以言不任？

[^1]: 躑【大】，擲【宋】【元】【明】【宮】

答曰：

雖有得者，少不足言。又此人先世深種涅槃善根，小有謬錯，故墮惡道中；償罪既畢，涅槃善根熟故，得成道果。

此中不說聲聞道，但為得阿耨多羅三藐三菩提前身、後身次第。譬如從垢心起，不得次第入無漏，中間必有善有漏心，以無漏心貴故，言：「於三惡道出，不[^2]任次第得阿耨多羅三藐三菩提心。」天、人、阿修羅則不然。

[^2]: 任【大】，任得道【宋】【元】【明】【宮】

下三天結使利而深，上二天結使深而不利，兜率天結使不深不利。所以者何？常有菩薩說法故，是故不說餘處；或有，少故不說。

色界[^3]諸天，得道者不復來下；未得道者，樂著禪味故不下，以著味故，智慧亦鈍，是故不說。

[^3]: 諸【大】，說【宮】

阿修羅同下二天，故不說。

他方佛國來者，從諸佛前來生是間，諸根猛利。所以者何？除無量阿僧祇劫罪故；又遇諸佛隨心教導故，如刀得好石則利；又常聞、誦、正憶念般若波羅蜜故利。如是等因緣，則菩薩心利。

人中來者，此間佛弟子聽般若波羅蜜，集諸功德，捨身還生是間，[^4]或於異國土。雖無有佛，值遇佛法，聽、受、書寫、正憶念，隨力[^5]多少，修福德、智慧。是人諸根雖鈍，堪受般若波羅蜜；以不見現在佛故心鈍。

[^4]: 或【大】，〔－〕【宋】【元】【明】【宮】
[^5]: 多少【大】，少多【石】

他方佛國來者利根故，修行般若波羅蜜疾得相應；以相應故，常值諸佛。值佛因緣，如先說。

問曰：

兜率天上，何以但說一生補處，不說二生、三生？

答曰：

人身罪結煩惱處所，唯大菩薩處之則無染累。如鵝入水，[^6]水不令濕；如是菩薩，一切世間法所不能著。所以者何？佛自說因緣：「不失六波羅蜜，諸陀羅尼門、諸三昧門疾現在前。」是菩薩於是[^*21-1]世界應利益眾生，其餘菩薩分布十方；譬如大智慧人已在一處，其餘大智則至[^7]異處，是故不說。

[^6]: 水【大】，〔－〕【宮】
[^*21-1]: 世界【大】*，國土【石】*
[^7]: 異【大】，餘【石】

復次，有人言：但說大者，不限於小。

復次，餘天中來[^8]生者，餘處當廣說。

[^8]: 生【大】，〔－〕【石】

人中死人中生者，不如上二處。何以故？以人身地大多故，身重心鈍，以心、心數法隨身強弱故；又諸業結使因緣生故。

彼二處來者，是法身菩薩，變身無量以度眾生，故來生是間。人道中者，皆是肉身。

問曰：

阿毘跋致菩薩不以結業受身，何以[^9]故人道中說？

[^9]: 故【大】，〔－〕【宋】【元】【明】【宮】

答曰：

來生此間，得阿毘跋致，未捨肉身故。以鈍根故，諸陀羅尼、三昧門不疾現在前；不疾現在前故，不疾與般若相應。

[^*8-1]【經】

[^*8-1]: 【經】【大】*，〔－〕【宋】【宮】*

「舍利弗！汝所問『菩薩摩訶薩與般若波羅蜜相應，從此間終當生何處』者，舍利弗！此菩薩摩訶薩，從一佛國至一佛國，常值諸佛，終不離佛。

「舍利弗！有菩薩摩訶薩不以方便入初禪乃至第四禪，亦行六波羅蜜；是菩薩摩訶薩得禪故，生長壽天，隨彼壽終來生是間，得人身，值諸佛，是菩薩諸根不[^10]利。

[^10]: 利【大】，利又【石】

「舍利弗！有菩薩摩訶薩入初禪乃至第四禪，亦行般若波羅蜜；不以方便故，捨諸禪，生欲界，是菩薩諸根亦鈍。

「舍利弗！有菩薩摩訶薩入初禪乃至第四禪，入慈心乃至捨，入虛空處乃至非有想非無想處，修四念處乃至八聖道分，行十力乃至大慈大悲；是菩薩用方便力，不隨禪生，不隨無量心生，不隨四無色定生；在所有佛處於中生，常不離般若波羅蜜行。如是菩薩，賢劫中當得阿耨多羅三藐三菩提。」

【論】

問曰：

舍利弗[^11]今問前世、後世，佛何以故前世中三種答，後世中廣分別？

[^11]: 今【大】，合【宋】【元】【明】【宮】

答曰：

人以肉眼不見過去、未來故而生邪疑；雖疑二處，而未來世當受，故廣分別。譬如已滅之火，不復求救，但多方便防未來火；又如治病，[^12]已滅之病不復加治，但[^13]治將生之病。

[^12]: 已滅之病【大】，〔－〕【石】
[^13]: 治【大】，療【石】

復次，佛無量辯才自恣，舍利弗所問雖少，佛廣為其說。如問「與般若波羅蜜相應」一事，而佛種種分別。如貧者從大富好施者乞，所乞雖少，所與甚多。佛亦如是，有無量無漏佛法具足之富，以大慈悲好行施惠；因舍利弗少問故，佛為大眾廣分別說。

復次，是般若波羅蜜中，種種因緣譬喻，多說空法。有新發意者，取空相，著是空法，於生死業因緣中生疑：「若一切法畢竟空，無來無去，無出無入相，云何死而有生？現在眼見法尚不應有，何況死後餘處生不可見而有！」如是等種種邪疑顛倒心。為斷是故，佛種種因緣廣說有死有生。

問曰：

無有死生因緣。何以故？人死歸滅，滅有三種：一者、火燒為灰，二者、虫食為糞，三者、終歸於土。今但見其滅，不見更有出者受於後身！以不見故，則知為無！

答曰：

若汝謂「身滅便無」者，云何有眾生先世所習憂喜怖畏等？如小兒生時，或啼或笑，先習憂喜故，今無人教而憂喜續生。又如犢子生知趣乳；猪羊之屬，其生未幾，便知有牝牡之合。

子同父母，好醜貧富，聰明闇鈍，各各不同；若無先世因緣者，不應有異！如是等種種因緣，知有後世。

又汝先言「不見別有去」者，人身中非獨眼根能見，身中六情各有所知：有法可聞、可嗅、可味、可觸、可知者；可聞法尚不可見，何況可知者！有生有死法，亦可見、亦可知；汝肉眼故不[^1]見，天眼者了了能見。如[^2]見人從一房出，入一房；捨此身至後身，亦如是。若肉眼能見者，何用求天眼？若爾者，天眼、肉眼，愚聖無異；汝以畜生同見，何能見後世？

[^1]: 見【大】，見得【石】
[^2]: 見【CB】【麗-CB】【宋】【元】【明】【宮】【石】，是【大】

可知者，如人死生雖無來去者，而煩惱不盡故，於身情意相續，更生身情意；身情意造業，亦不[^3]至後世，而從是因緣更生，受後世果報。譬如乳中著毒，乳變為酪，酪變為[^4]酥；乳非酪、[^*4-1]酥，酪、[^*4-2]酥非乳，乳、酪雖變而皆有毒。此身亦如是，今世五眾因緣故，更生後世五眾，行業相續不異故，而受果報。又如冬木，雖未有花葉果實，得時節會，則次[^A2]第而出。

[^3]: 至【大】，生【石】
[^4]: 酥【大】*，蘇【石】*
[^*4-1]: 酥【大】*，蘇【石】*
[^*4-2]: 酥【大】*，蘇【石】*
[^A2]: 第【CB】【麗-CB】，等【大】(cf. K14n0549_p0884b10)

如是因緣，故知有死生。

復次，現世有知宿命者，如人[^5]行，疲極睡臥，覺已，憶所經由。

[^5]: 行【大】，夢行【宋】【元】【明】【宮】

又一切聖人內外經書，皆說後世。

復次，現世不善法，動發過重，生瞋恚、嫉妬、疑悔內惱故，身則枯悴，顏色不悅。惡不善法，受害如是，何況起身業、口業！若生善法，淨信業因緣，心清淨，得如實智慧，心則歡悅，身得輕軟，顏色和[^6]適。以有苦樂因緣故，有[^7]善不善；今定有善不善故，當知必有後世。但眾生肉眼不見，智慧薄故而生邪疑，雖修福事，所作淺薄。譬如藥師為王療病，王密為起宅，而藥師不知；既歸見之，乃悔不加意盡力治王。

[^6]: 適【大】，悅【宋】【元】【明】【宮】，澤【石】
[^7]: 善【大】，善有【石】

復次，聖人說今現在事實可信故，說後世事亦皆可信；如人夜行嶮道，導師授手，知可信故，則便隨逐。

比智及聖人語，可知定有後世。汝以肉眼重罪、比智薄故，又無天眼，既自無智，又不信聖[^8]人語，云何得知後世？

[^8]: 人【大】，〔－〕【宋】【元】【明】【宮】

復次，佛法中諸法畢竟空，而亦不斷滅；生死雖相續，亦不是常；無量阿僧祇劫業因緣雖過去，亦能生果報而不滅；是為微妙難知。

若諸法都空者，此品中不應說往生，何有智者前後相違？若[^9]死生相實有，云何言「諸法畢竟空」？但為除諸法中愛著邪見顛倒故，說畢竟空，不為破後世故說。汝無天眼[^10]明故疑後世，欲自陷罪惡！遮是罪業因緣故，說種種往生。

[^9]: 死生【大】，生死【石】
[^10]: 明【大】，〔－〕【宋】【元】【明】【宮】

佛法不著有，不著無，有無亦不著，非有非[^11]無亦不著，不著亦不著；如是人則不容難！譬如以刀[^12]斫空，終無所傷。為眾生故隨緣說法，自無所著。以是故《中論》中說：

[^11]: 無【大】，無非非有非非無【石】
[^12]: 斫【大】，破【宋】【宮】

「一切諸法實，　　一切法虛妄，
諸法實亦虛，　　非實亦非虛！
涅槃際為真，　　世間際亦真，
涅槃世無別，　　小異不可得！」

是為畢竟空相。畢竟空，不遮生死業因緣，是故說往生。

問曰：

[^13]若般若波羅蜜一相，所謂無相，云何「與般若相應，從一佛國至一佛國，常值諸佛」？

[^13]: 若【大】，居【宋】

答曰：

般若波羅蜜攝一切法，譬如大海，以是故不應作難！

復次，汝自說「般若波羅蜜一相，無相」，若無相，云何有難？汝則無相中取相，是事不然。

復次，因般若波羅蜜故，行念佛三昧等諸善法，生值諸佛。

復次，行般若波羅蜜者，深入大悲；如慈父見子為無所直物故死，父甚愍之，此兒但為虛誑故死！諸佛亦如是，知諸法畢竟空不可得，而眾生不知；眾生不知故，於空法中[^14]深著，[^15]著因緣故，墮大地獄。是故深入大悲；以大慈悲因緣故，得無量福德；得無量福德故，生值諸佛，從一佛國至一佛國。是菩薩從此[^16]間死，彼間生；彼間死，復至彼間生；如是乃至得佛，終不離佛。譬如有福之人，從一大會至一大會。或有是間死，彼間生，於彼以五神通力故，從一佛國至一佛國，供養諸佛，度脫眾生——是初菩薩。

[^14]: 深【大】，染【宋】【元】【明】
[^15]: 著【大】，〔－〕【宮】
[^16]: 間【大】，〔－〕【宋】【元】【明】【宮】

「佛國」者，十方如恒河沙等諸三千大千[^*21-2]世界，是名一佛土。

[^*21-2]: 世界【大】*，國土【石】*

諸佛神力雖能普遍自在無礙，眾生度者有局。

「諸佛現在」者，佛現在其佛國土中者。

第二菩薩無方便入初禪，乃至行六波羅蜜。

「無方便」者，入初禪時，不念眾生，住時、起時亦不念眾生；但著禪味，不能與初禪和合行般若波羅蜜。是菩薩慈悲心薄故，功德薄少；功德薄少故，為初禪果報所牽，生長壽天。

復次，不能以初禪福德與眾生共迴向阿耨多羅三藐三菩提。

如是等無量無方便義。

「長壽天」者，非有想非無想處，壽八萬大劫。

或有人言：一切無色定通名長壽天；以無形不可化故不任得道，常是凡夫處故。

或說無想天名為長壽，亦不任得道故。

或說從初禪至四禪，除淨居天，皆名長壽；以著味、邪見，不能受道者。

「還生人間值佛」者，以本發阿耨多羅三藐三菩提心故，或於禪中集諸福德。所以者何？彼[^1]間著味，善心難生故。如經中說：「如佛問比丘：『甲頭土多？地上土多？』諸比丘言：『地[^2]土甚多，不可為喻！』佛言：『天上命終，還生人中者，如甲頭土；墮地[^3]獄者，如地土。』」

[^1]: 間【大】，聞【宮】
[^2]: 土【大】，上【元】【明】
[^3]: 獄【大】，獄中【石】

問曰：

「鈍根」者，二十二根中何者是？

答曰：

有人言：慧根能觀諸法，以久受著禪味故鈍。

有人言：信等五根皆助成道法，以受報著味故鈍。

有人言：菩薩清淨福德、智慧因緣故，十八根皆利；罪故則鈍。眼等六根，如《法華經》說。命根不為老、病、貧、窮等所惱，安隱受樂，是為命根利。[^4]喜、樂等五根了了覺知，故言利。復次，受樂時知樂無常等過隨逐，不生貪欲故利；餘受亦如是。信根牢堅深固，難事能信，故言利。[^5]餘亦[^6]應如是隨相分別。男根淨者，得陰藏相；不著細滑故，知欲為過，是為利。

[^4]: 喜【大】，〔－〕【宋】【元】【明】【宮】
[^5]: 餘【大】，〔－〕【宋】【元】【明】【宮】
[^6]: 應【大】，〔－〕【宮】【石】

復次，三善根利，故名為利；菩薩或時於三無漏根不[^7]證實際故利。

[^7]: 證【大】，識【宋】【宮】

與利相違故鈍。

問曰：

第三菩薩若能捨禪，云何言「無方便」？

答曰：

是菩薩命終時，入不善心，捨諸禪定方便。

菩薩若入欲界繫善心、若無記心而捨諸禪，入慈悲心，憐愍眾生，作是念：「我若隨禪定生，不能廣利益眾生。」

生欲界者，有十處：四天下人，六欲天。三惡道，菩薩所不生。

鈍根者，如第二菩薩說。

第四菩薩，入位，得菩薩道，修三十七品，能住十八空乃至大慈大悲，此名方便。

上二菩薩，但有禪定，直行六波羅蜜，以是故無方便。

第四菩薩，方便力故，不隨禪、定、無量心生。所以者何？行四念處乃至大慈大悲故；命終時憐愍眾生，願生他方現在佛國，續與般若波羅蜜相應。所以者何？愛樂隨順般若波羅蜜故。

問曰：

此[^8]是何等菩薩？

[^8]: 是【大】，〔－〕【宮】

答曰：

佛自說[^9]跋陀劫中菩薩，或有非[^*9-1]跋陀劫中菩薩，但取其大者。

[^9]: 跋【大】*，颰【宋】【元】【明】【宮】【石】*
[^*9-1]: 跋【大】*，颰【宋】【元】【明】【宮】【石】*

問曰：

云何名[^*9-2]跋陀？云何名劫？

[^*9-2]: 跋【大】*，颰【宋】【元】【明】【宮】【石】*

答曰：

如經說：「有一比丘問佛言：『世尊！幾許名劫？』佛告比丘：『我雖能說，汝不能知，當以譬喻可解：有方百由旬城，溢滿芥子，有長壽人過百歲持一芥子去；芥子都盡，劫猶不[^10]澌。又如方百由旬石，有人百歲持迦尸輕[^11]軟疊衣一來拂之；石盡，劫猶不[^*10-1]澌。』」

[^10]: 澌【大】*，儩【宋】【元】【明】【宮】*，賜【石】*
[^11]: 軟【大】，輕【石】
[^*10-1]: 澌【大】*，儩【宋】【元】【明】【宮】*，賜【石】*

時中最小者，六十念中之一念；大時名劫。

劫有二種：一為大劫，二為小劫。

大劫者，如上譬喻。劫欲盡時，眾生自然心樂遠離；樂遠離故，除五蓋，入初禪，是人離生喜樂；從是起已，舉聲大唱言：「諸眾生！甚可惡者是五欲，第一安隱者是初禪。」眾生聞是唱已，一切眾生心皆自然遠離五欲，入於初禪；自然滅覺觀，入第二禪，亦如是唱；或離二禪、三禪亦如是。三惡道眾生，自然得善心，命終皆生人中；若重罪者，生他方地獄，如〈泥[^12]犁品〉中說。是時三千大千[^*21-3]世界，無一眾生在者；爾時，二日出，乃至七日出，三千大千[^*21-4]世界地，盡皆燒盡。如「十八空」中，廣說劫生滅相。

[^12]: 犁【大】，梨【石】
[^*21-3]: 世界【大】*，國土【石】*
[^*21-4]: 世界【大】*，國土【石】*

復有人言：四大中三大有所動作，故有三種劫——或時火劫起，燒三千大千[^*21-5]世界，乃至初禪四處；或時水劫起，漂壞三千大千[^*21-6]世界，乃至二禪八處；或時風劫起，吹壞三千大千[^*21-7]世界，乃至三禪十二住處。

[^*21-5]: 世界【大】*，國土【石】*
[^*21-6]: 世界【大】*，國土【石】*
[^*21-7]: 世界【大】*，國土【石】*

是名大劫。

小劫亦三種：外三大發，[^13]故[^*21-8]世界滅；內三毒發，故眾生滅，所謂飢餓、刀兵、疾病。

[^13]: 故【大】，〔－〕【宋】【元】【明】【宮】
[^*21-8]: 世界【大】*，國土【石】*

復有人言：時節歲數，名為小劫。如《法華經》中說：「舍利弗作佛時，正法住[^14]世二十小劫，像法住[^*14-1]世二十小劫。佛從三昧起，於六十小劫中說《法華經》。」是眾小劫和合，名為大劫。

[^14]: 世【大】*，〔－〕【宋】【元】【明】【宮】*
[^*14-1]: 世【大】*，〔－〕【宋】【元】【明】【宮】*

「劫簸」，秦言分別時節。

「[^*9-3]跋陀」者，秦言善。

[^*9-3]: 跋【大】*，颰【宋】【元】【明】【宮】【石】*

有千萬劫過去，空無有佛；是一劫中有千佛興，諸淨居天歡喜，故名為善劫。淨居天何以知此劫當有千佛？前劫盡已，廓然都空；後有大水，水底涌出有千枚七寶光明蓮華，是千佛之相；淨居諸天因是知有千佛。

以是故說「是菩薩於此劫中得阿耨多羅三藐三菩提」。

[^*8-2]【經】

[^*8-2]: 【經】【大】*，〔－〕【宋】【宮】*

「舍利弗！有菩薩摩訶薩，入初禪乃至第四禪，入慈心乃至捨，入空處乃至非有想非無想處；以方便力[^15]故不隨禪生，還生欲界[^16]若剎利大姓、婆羅門大姓、居士大家，成就眾生故。」

[^15]: 故【大】，〔－〕【宋】【元】【明】
[^16]: 若【大】，〔－〕【宋】【元】【明】【宮】

【論】

問曰：

菩薩有二種：一者、隨業生；二者、得法性身，為度眾生故，種種變化身生三界，具佛功德，度脫眾生。故二[^1]者之中，今是何者？

[^1]: 者【大】，身【宋】【元】【明】【宮】

答曰：

是菩薩是業因緣生身。所以者何？入諸禪方便力故，不隨禪生。法身菩薩變化自在，則不大須方便。

入禪方便義，先已說。

問曰：

若不隨禪定，何以生於欲界，不生他方清淨[^2]世界？

[^2]: 世界【大】*，國土【石】*

答曰：

諸菩薩行[^3]各不同。或有菩薩於禪轉心，生他方佛國；菩薩迴心生欲界，亦如是。

[^3]: 各【大】，各各【宋】【元】【明】【宮】【石】

問曰：

生他方佛國者，為是欲界、非欲界？

答曰：

他方佛國，雜惡不淨者，則名欲界。若[^4]清淨者，則無三惡道、三毒，乃至無三毒之名，亦無二乘之名，亦無女人。一切人皆有三十二相，無量光明，常照世間；一念之頃，作無量身，到無量如恒河沙等[^*2-1]世界，度無量阿僧祇眾生，還來本處。如是[^*2-2]世界在地上故，不名色界；無欲故，不名欲界；有形色故，不名無色界。

[^4]: 清【大】，〔－〕【石】
[^*2-1]: 世界【大】*，國土【石】*
[^*2-2]: 世界【大】*，國土【石】*

諸大菩薩福德清淨業因緣故，別得清淨[^*2-3]世界，出於三界。

[^*2-3]: 世界【大】*，國土【石】*

或有以大慈大悲心憐愍眾生故，生此欲界。

問曰：

若命終時，捨此禪定，初何以求學？

答曰：

欲界心狂不定，為柔軟攝心故入禪；命終時，為度眾生起欲界心。

問曰：

若生人中，何以故正生剎利等大家，不生餘處？

答曰：

生剎利，為有勢力；生婆羅門家，為有智慧；生居士家，為大富故，能利益眾生。貧窮中自不能利，何能益人？

生欲界天，次當說。

[^*8-3]【經】

[^*8-3]: 【經】【大】*，〔－〕【宋】【宮】*

「舍利弗！復有菩薩摩訶薩，入初禪乃至第四禪，入慈心乃至捨，入空處乃至非有想非無想處，以方便力故不隨禪生；或生四天王天處，或生三十三天，夜摩天、兜率陀天、化樂天、[^5]他化自在天。於是中成就眾生、亦淨佛[^*2-4]世界，常值諸佛。」

[^5]: 地【大】，他【CB】【麗-CB】【宋】【元】【明】【宮】【石】
[^*2-4]: 世界【大】*，國土【石】*

【論】

是義同上，生天為異。

問曰：

欲界諸天，情著五欲，難可化度，菩薩何以生彼，而不生人中？

答曰：

諸天著心雖大，菩薩方便力亦大。如說三十三天上，有須浮摩樹林，天中聖天，厭捨五欲，在中止住，化度諸天。兜率天上，恒有一生補處，諸菩薩常得聞法。密迹金剛力士，亦在四天王天上。如是等教化諸天。

[^*8-4]【經】

[^*8-4]: 【經】【大】*，〔－〕【宋】【宮】*

「復次，舍利弗！有菩薩摩訶薩，行般若波羅蜜，以方便[^6]力入初禪，此間命終，生梵天處，作[^7]大梵天王。從梵天處，遊一佛國至一佛國，[^8]在所有諸佛得阿耨多羅三藐三菩提，未轉法輪者，勸請令轉。」

[^6]: 力【大】*，力故【石】*
[^7]: 大【大】，〔－〕【宋】【元】【明】【宮】
[^8]: 在【大】，土【石】

【論】

問曰：

若隨初禪生，有何方便？

答曰：

雖生而不著味，念佛道，憶本願，入慈心，念佛三昧，[^9]時與禪和合，故名為方便。

[^9]: 時【大】，〔－〕【宋】【元】【明】【宮】

問曰：

何以故作梵王？

答曰：

菩薩集福德因緣大故，世世常為物主，乃至生鹿中，亦為其王。

復次，是菩薩本願，欲請佛轉法輪，不應作散天。

或時此中三千大千[^*2-5]世界無佛，從一佛國至一佛國，[^10]求[^11]見初成佛未轉法輪者。所以者何？梵天王法，常應勸請諸佛轉法輪故。

[^*2-5]: 世界【大】*，國土【石】*
[^10]: 求【大】，求不【石】
[^11]: 見【大】，覓【宋】【元】【明】【宮】

[^*8-5]【經】

[^*8-5]: 【經】【大】*，〔－〕【宋】【宮】*

「舍利弗！有菩薩摩訶薩[^12]三生補處，行般若波羅蜜，以方便[^*6-1]力入初禪乃至第四禪，入慈心乃至捨，入空處乃至非有想非無想處，修四念處乃至八聖道分，入空三昧、無相、無作三昧，不隨禪生，生有佛處，修梵行。

[^12]: 三【大】*，一【元】【明】*【石】
[^*6-1]: 力【大】*，力故【石】*

「若生兜[^13]率天上，隨其壽終，具足善根，不失正念；[^14]與無數百千億萬諸天，圍繞恭敬，來生此間，得阿耨多羅三藐三菩提。」

[^13]: 率【大】，術【宋】【元】【宮】，明註曰率北藏作術
[^14]: 與【大】，以【宋】【元】【明】【宮】

【論】

問曰：

是[^*12-1]三生菩薩，在十住地，已具足諸功德，今何以修習諸行？

[^*12-1]: 三【大】*，一【元】【明】*【石】

答曰：

心未入涅槃，要有所行，所謂四禪乃至三三昧。

復次，是菩薩於天、人中，示行人法，修行求道。

復次，是菩薩雖在十住地，猶有煩惱習在；又於諸法猶有所不知，是故修[^15]道。

[^15]: 道【大】，行【宋】【元】【明】【宮】【石】

復次，是菩薩雖行深行，三十七品、三解脫門等，猶未取證；今為證故，更修諸行。

復次，雖是大菩薩，於佛猶小；譬如大聚火，雖有[^16]能照，於日則不現。如《放鉢經》中，彌勒菩薩語文殊尸利：「如我後身[^17]作佛，如恒河沙等文殊尸利，不知我舉足下足事！」以是故，雖在十住，猶應修行。

[^16]: 能【大】，所【宋】【元】【明】【宮】
[^17]: 作【大】，復作【宋】【元】【明】【宮】

問曰：

[^18]三生菩薩，何以不廣度眾生，而要生佛前？

[^18]: 三【大】*，一【明】*

答曰：

[^19]是菩薩所度已多，今垂欲成佛，應在佛前。所以者何？非但度眾生得成佛，諸佛深法，應當聽聞故。

[^19]: 是【大】，於【元】【明】

問曰：

若為諮問佛事故在佛前者，何以故釋迦[^20]文佛作菩薩時，在迦葉佛前，惡口毀呰？

[^20]: 文【大】*，牟尼【石】*

答曰：

是事先已說，法身菩薩種種變化身以度眾生。或時行人法，有飢渴、寒熱、老病，憎愛、瞋喜、讚歎、呵罵等，除諸重罪，餘者皆行。

是釋迦文菩薩，爾時為迦葉佛弟，名欝多羅。兄智慧熟，不好多語；弟智慧未備故，多好論議，時人謂弟為勝。兄後出家，得成佛道，號名迦葉；弟為閻浮提王訖梨机師，有五百弟子，以婆羅門書，教授諸婆羅門，諸婆羅門等不好佛法。爾時，有一陶師，名難陀婆羅，迦葉佛五戒弟子，得三道，與王師欝多羅為善友，以其心善淨信故。爾時，欝多羅乘金車，駕四白馬，與弟子俱出城門；難提婆[^1]羅於路相逢，欝多羅問言：「從何所來？」答言：「汝兄得阿耨多羅三藐三菩提，我供養還，汝可共行覲見於佛，故來相迎！」欝多羅作是念：「若我徑到佛所，我諸弟子當生疑怪：『汝本論[^2]議、智[^3]慧恒勝，今往供養，將是親屬愛故？』必不隨我。」恐破其見佛因緣故，住諸法實相智中，入無上方便慧，度眾弟子故，口出惡言：「此禿頭人，何能得菩提道！」

[^1]: 羅【大】，羅門【石】
[^2]: 議【大】，美【石】
[^3]: 慧【大】，德【宋】【宮】

爾時，難提婆羅善友，為如瞋狀，捉頭挽言：「汝不得止？」欝多羅語弟子言：「其事如是，吾不得止！」即時師徒俱行詣佛；見佛光相，心即清淨，前禮佛足，在一面坐。佛為隨意說法，欝多羅得無量陀羅尼門，諸三昧門皆開；五百弟子還發阿耨多羅三藐三菩提心。欝多羅從坐起，白佛言：「願佛聽我出家作比丘！」佛言：「善來！」即成沙門。

以是方便故，現出惡言，非是實也。虛空可破，水可作火，火可作水，[^4]三生菩薩於凡[^5]夫中瞋心叵得，何況於佛！

[^4]: 三【大】，一【明】
[^5]: 夫【大】，人【宋】【元】【明】【宮】

問曰：

若爾者，佛何以受第八罪報六年苦行？

答曰：

小乘法與大乘法異，若無異者，不應有大、小。

小乘法中，不說「法身菩薩祕奧深法、無量不可思議神力」；多說「斷結使、直取涅槃法」。

復次，若佛不受[^6]是第八罪報，有諸天、神、仙、龍、鬼諸長壽者，見有此惡業而不受罪報，謂為無業報因緣；以是故，雖現[^7]在[^8]無惡業，亦受罪報。

[^6]: 是【大】，〔－〕【石】
[^7]: 在【大】，作【宋】【元】【明】【宮】
[^8]: 無【大】，〔－〕【宋】【元】【明】【宮】

又有今世因緣：諸外道等信著苦行，若佛不六年苦行，則人不信，言「是王子[^9]串樂，不能苦行」，以是故佛六年苦行。有外道苦行者，或三月、半歲、一歲，無能六年日食一麻一米者；諸外道謂此為苦行之極，是人若[^10]言無道，真無道也。於是信受，皆入正道。

[^9]: 串【大】，慣【宋】【元】【明】【宮】
[^10]: 言【大】，〔－〕【宋】【元】【明】【宮】

以是二因緣故六年苦行，非實罪也。何以故？諸佛斷一切不善[^11]法、成就一切善法故；佛若實受罪報，不[^12]得言「成一切善法，斷一切不善法」。

[^11]: 法【大】，〔－〕【宋】【元】【明】【宮】
[^12]: 得【大】，復【石】

復次，小乘法中，佛為小心眾生故，說[^13]二生菩薩猶惡口毀佛。[^*13-1]二生菩薩，尚不罵小兒，云何實毀佛？皆是方便為眾生故。何以知之？是釋迦[^*20-1]文佛，毘婆尸佛時作大婆羅門，見佛眾僧食疾而發是言：「如是[^14]人輩，應食馬麥！」因此罪故，墮黑繩等地獄，受無量世苦已；餘罪因緣，雖成佛道，而三月食馬麥。

[^13]: 二【大】*，三【元】【宮】*，一【明】*
[^*13-1]: 二【大】*，三【元】【宮】*，一【明】*
[^*20-1]: 文【大】*，牟尼【石】*
[^14]: 人輩【大】，輩人【石】

又聲聞法中說：「佛過三阿僧祇劫，常為男子，常生貴處，常不失諸根，常識宿命，常不墮三惡道中。」

從毘婆尸佛來，九十一劫。如汝法，九[^15]十劫中，不應墮惡道，何況末後一劫！以是故知非[^16]是實也，方便故[^17]說。

[^15]: 十【大】，〔－〕【宋】【宮】，十一【元】【明】
[^16]: 是【大】，〔－〕【石】
[^17]: 說【大】，說二罪【元】【明】【石】

問曰：

佛二罪，毘尼、雜藏中說，是可信受。三阿僧祇後百劫不墮惡道者，從初阿僧祇亦不應墮惡道，若不墮者，何以但說百劫？佛無是說，但是阿毘曇鞞婆沙論議師說！

答曰：

阿毘曇是佛說，汝聲聞人隨阿毘曇論議，是名鞞婆沙，不應有錯！

又如薄拘盧，以一訶梨勒果施僧，於九十一劫中不墮惡道，何況菩薩無量世來以身布施、修諸功德而以小罪因緣墮在地獄！

如是事，鞞婆沙不應錯！以是故，小乘人不知菩薩方便。

復次，聽汝鞞婆沙不錯，佛自說菩薩本起：「菩薩初生時，行七步，口自說言：『我所以生者，為度眾生故。』言已，默然。乳[^18]餔三年，不行、不語；漸次長大，行、語如法。」一切嬰孩，小時未能行、語，漸次長大，能具人法；今云何菩薩初生能行、能語，後便不[^19]能？當知是方便力故。若受是方便，一切佛語[^20]悉皆得通；若不受者，一實一虛！

[^18]: 餔【大】，哺【宋】【元】【明】【宮】
[^19]: 能【大】，能語【元】【明】
[^20]: 悉【大】，〔－〕【宋】【元】【明】【宮】

如是種種因緣，知為度眾生故現行惡口。

問曰：

[^*18-1]三生菩薩何以但生兜率天上，不生餘處？

[^*18-1]: 三【大】*，一【明】*

答曰：

若在他方[^*2-6]世界來者，諸長壽天龍鬼神求其來處不能知，則生疑心，謂為幻化。

[^*2-6]: 世界【大】*，國土【石】*

若在人中死人中生，然後作佛者，人起輕慢，天則不信；法應天來化人，不應人化天也！是故天上來生，則是從天為人，人則敬信。

無色界中無形，不得說法，故不在中生。

色界中雖有[^21]色身，可為說[^22]法，而深著禪味，不能大利益眾生故，是故不在中生。

[^21]: 色【大】，〔－〕【石】
[^22]: 法【大】，〔－〕【石】

下三欲天，深厚結使，麁心錯亂；上二天結使既厚，心[^23]軟不利。

[^23]: 軟【大】*，濡【宋】【元】【明】【宮】*

兜率天上，結使薄，心[^*23-1]軟利，常是菩薩住處。譬如太子將登王位，先於靜室七日齋潔，然後登正殿受王位。補處菩薩亦如是，兜率天上如齋處，於彼末[^1]後受天樂；壽[^2]終來下，末後受人樂，便成阿毘三佛。

[^*23-1]: 軟【大】*，濡【宋】【元】【明】【宮】*
[^1]: 後【大】，〔－〕【元】【明】
[^2]: 終【大】，終後【元】【明】

無量百千萬億諸天圍遶，來生是間。以菩薩先常於無始生死中，往反天上人間，今是末後天身，不復更來生天，是故咸皆侍送。菩薩於彼壽盡，當下作佛；諸天壽有盡者、不盡者，作願下生，為菩薩檀越。

復次，諸天下者，欲常侍衛菩薩，以有百億魔怨，恐來惱亂菩薩故。

此菩薩生人中，厭老病死，出家，得阿耨多羅三藐三菩提，如《菩薩本起[^3]經》中說。

[^3]: 經【大】，〔－〕【宋】【宮】

[^*8-6]【經】

[^*8-6]: 【經】【大】*，〔－〕【宋】【宮】*

「[^4]復次，舍利弗！有菩薩摩訶薩得六神通，不生欲[^5]界、色界、無色界；從一佛國至一佛國，供養恭敬尊重讚歎諸佛。

[^4]: 復次【大】，〔－〕【石】
[^5]: 界【大】*，界不生【石】*

「舍利弗！有菩薩摩訶薩遊戲神通，從一佛國至一佛國，所至到處，無有聲聞、辟支佛乘，乃至無二乘之名。

「舍利弗！有菩薩摩訶薩遊戲神通，從一佛國至一佛國，所至到處，其壽無量。

「舍利弗！有菩薩摩訶薩遊戲神通，從一[^6]佛國至一佛國，所至到處，有無佛、法、僧處，讚佛、法、僧功德；諸眾生等[^7]以聞佛名、法名、僧名故，於此命終，生諸佛前。」

[^6]: 佛國至一佛國【大】，國土至一國土【宋】【元】【明】【宮】，佛國土至一佛國土【石】
[^7]: 以聞佛名【大】，聞佛【宋】【元】【明】【宮】

【論】

釋曰：

菩薩有二種：一者、生身菩薩，二者、法身菩薩。一者、斷結使，二者、不斷結使。

法身菩薩斷結使，得六神通；生身菩薩不斷結[^8]使，或離欲得五神通。

[^8]: 使【大】，使不斷結使菩薩【石】

「得六神通」者，不生三界，遊諸[^*2-7]世界，供養十方諸佛。

[^*2-7]: 世界【大】*，國土【石】*

「遊戲神通」者，到十方[^*2-8]世界度眾生，雨七寶；所至[^*2-9]世界，皆一乘清淨，壽無量阿僧祇劫。

[^*2-8]: 世界【大】*，國土【石】*
[^*2-9]: 世界【大】*，國土【石】*

問曰：

菩薩法應度眾生，何以但至清淨無量壽佛[^*2-10]世界中？

[^*2-10]: 世界【大】*，國土【石】*

答曰：

菩薩有二種：一者、有慈悲心，多為眾生；二者、多集諸佛功德。

樂多集諸佛功德者，至一乘清淨無量壽[^*2-11]世界；好多為眾生者，至無佛法眾處，讚歎三寶之音，如後章說。

[^*2-11]: 世界【大】*，國土【石】*

[^*8-7]【經】

[^*8-7]: 【經】【大】*，〔－〕【宋】【宮】*

「舍利弗！有菩薩摩訶薩初發意時，得初禪乃至第四禪，得四無量心，得四無色定，修四念處乃至十八不共法；是菩薩不生欲界、色[^9]界、無色界中，常生有益眾生之處。」

[^9]: 界【大】，〔－〕【石】

【論】

釋曰：

此菩薩或生無佛[^*2-12]世界，或生有佛[^*2-13]世界。

[^*2-12]: 世界【大】*，國土【石】*
[^*2-13]: 世界【大】*，國土【石】*

[^*2-14]世界不淨，有三惡道，貧窮下劣；或生清淨[^*2-15]世界。

[^*2-14]: 世界【大】*，國土【石】*
[^*2-15]: 世界【大】*，國土【石】*

至無佛[^*2-16]世界，以十善道、四禪乃至四無色定，利益眾生；令信向三寶，稱說五戒及出家戒，令得禪定、智慧功德。

[^*2-16]: 世界【大】*，國土【石】*

不清淨[^*2-17]世界有二種：有現在佛，及佛滅度後。佛滅度後，或時出家，或時在家，以財施、法施種種利益眾生。若佛在世，作種種因緣引導眾生，令至佛所。

[^*2-17]: 世界【大】*，國土【石】*

清淨[^*2-18]世界者，眾生未[^10]具功德者，令其滿足，是名「在所生處利益眾生」。

[^*2-18]: 世界【大】*，國土【石】*
[^10]: 具【大】，具足【石】

[^*8-8]【經】

[^*8-8]: 【經】【大】*，〔－〕【宋】【宮】*

「舍利弗！有菩薩摩訶薩，初發意時，行六波羅蜜，[^11]上菩薩位，得阿毘跋致地。

[^11]: 上【大】，入【明】

「舍利弗！有菩薩摩訶薩，初發心時，便得阿耨多羅三藐三菩[^12]提，轉法輪，與無量阿僧祇眾生作益厚已，入無餘涅槃；是佛般涅槃後，餘法[^13]若住一劫，若減一劫。

[^12]: 提【大】，提便【元】【明】【石】
[^13]: 若【大】，或【石】

「舍利弗！有菩薩摩訶薩，初發意時，與般若波羅蜜相應，與無數百千億菩薩，從一佛國至一佛國，[^14]為淨佛[^15]世界[^16]故。」

[^14]: 為【大】，〔－〕【宋】【元】【明】【宮】
[^15]: 世界【大】，土【石】
[^16]: 故【大】，〔－〕【宋】【元】【明】【宮】

【論】

釋曰：

有[^17]三種菩薩，利根心堅，未發心前，久來集諸無量福德智慧；是人遇佛，聞是大乘法，發阿耨多羅三藐三菩提心，即時行六波羅蜜，入菩薩位，得阿鞞跋致地。所以者何？先集無量福德，利根心堅，從佛聞法故。

[^17]: 三【大】，二【宋】【宮】

譬如遠行，或有乘羊而去，或有乘馬而去，或有神通去者。乘羊者久久乃到，乘馬者[^18]差速，乘神通者發意頃便到，如是不得言：「發意間云何得到？」神通相爾，不應生疑！菩薩亦如是，發阿耨多羅三藐三菩提時，即入菩薩位。

[^18]: 差【大】，〔－〕【石】

有菩薩初發意，初雖心好，後雜諸惡，時時生念：「我求佛道，以諸功德迴向阿耨多羅三藐三菩提。」[^19]是人久久無量阿僧祇劫，或至或不至。先世福德因緣薄，而復鈍根，心不堅固，如乘羊者。

[^19]: 是【大】，〔－〕【石】

有人前世，少有福德利根，發心漸漸行六波羅蜜，若三、若十、若百阿僧祇劫，得阿耨多羅三藐三菩提；如乘馬者，必有所到。

第三乘神通者，如上說。

是三種發心：一者、罪多福少，二者、福多罪少，三者、但行清淨福德。

清淨有二種：一者、初發心時，即得菩薩道；二者、小住，供養十方諸佛，通達菩薩道[^20]故，入菩薩位，即是阿鞞跋致地。

[^20]: 故【大】，〔－〕【宋】【元】【明】【宮】

「阿鞞跋致地菩薩」義，如先說。

次後菩薩，大厭世間，世世已來，常好真實，惡於欺誑。是菩薩亦利根、堅心，久集無量福德、智慧。初發心時，便得阿耨多羅三藐三菩提，即轉法輪，度無量眾生，入無餘涅槃；法住若一劫、若減一劫，留化佛度眾生。佛有二種神通力：一者、現在時，二者、滅後。「劫」義，如上說。劫中所度眾生，亦復不少！

次後菩薩，亦利根、心堅，久集福德；發心即與般若波羅蜜相應，得六神通；與無量眾生，共觀十方清淨[^*2-19]世界，而自莊嚴其國。如阿彌陀佛，先世時作法藏比丘，佛將導遍至十方，示清淨國，令選擇淨妙之國，以自莊嚴其國。[^1]

[^*2-19]: 世界【大】*，國土【石】*
[^1]: 經【大】，〔－〕【宋】【宮】【聖】，不分卷【石】

大智度論卷第三十八

